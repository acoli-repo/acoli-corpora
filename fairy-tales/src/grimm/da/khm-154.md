# author: Gebrüder Grimm
# source: tbc
# url: https://www.grimmstories.com/da//grimm_eventyr/stjernedalerne
# note: copyright of translation tbc

## Stjernedalerne 

Der var engang en lille pige, hvis far og mor var døde. Hun var så
fattig, at hun ikke havde en stue, hun kunne være i, og ikke engang en
lille seng, hun kunne sove i. Til sidst havde hun ikke andet tilbage end
klæderne på kroppen og et lille stykke brød, som en medlidende sjæl
havde givet hende. Men hun var god og from, og da hun var så ene i
verden, gik hun ud på marken og bad til Gud.

Der mødte hun en gammel mand som sagde: "Giv mig lidt at spise, jeg er
så sulten." Hun rakte ham sit lille stykke brød og sagde: "Gud
velsigne dig," og gik videre. Lidt efter mødte hun et lille barn, som
grædende sagde: "Jeg fryser sådan om hovedet, giv mig noget, jeg kan
tage på." Hun tog da sin hue af og rakte hende den. Lidt efter mødte
hun igen en lille pige, som frøs, fordi hun ikke havde noget kjoleliv
på. Hun tog da sit eget af og gav hende og lidt efter gav hun også sit
skørt bort. Til sidst kom hun ind i en stor, mørk skov, og der mødte hun
en, som bad om hendes særk. "Der er ingen, som kan se mig i det
mørke," tænkte den lille pige og tog særken af og gav hende den.

Nu stod hun der og havde ikke en smule mere tilbage, men pludselig faldt
stjernerne ned fra himlen, og de var lutter blanke dalere. Og skønt hun
havde givet sin særk bort, havde hun dog en på, og den var af det
allerfineste linned. Hun samlede nu dalerne op, og der var så mange, at
hun havde nok for hele sit liv.
