# author: Gebrüder Grimm
# source: tbc
# url: https://www.grimmstories.com/da//grimm_eventyr/hr_korbes
# note: copyright of translation tbc

## Hr. Korbes 

Der var engang en høne og en hane, som besluttede at gøre en lille rejse
sammen. Hanen byggede en nydelig lille vogn med fire røde hjul og
spændte fire mus for, og de satte sig så op i den og kørte af sted. Kort
efter mødte de en kat, som spurgte: "Hvor skal I hen?"

"Vores små mus
kører os ud til hr. Korbes hus."

svarede hanen. "Må jeg køre med?" spurgte katten. "Værsgo',"
svarede hanen, "sæt dig bag på, så du ikke falder ned.

Men pas på,
hjulet ej I smudse må.
Rask af sted,
tag benene med.
Vores små mus
kører os ud til hr. Korbes hus."

Derpå kom der en møllesten, så et æg, så en and, så en knappenål og
endelig en synål, og alle fik de lov til at køre med. Men da de kom til
hr. Korbes hus, var han ikke hjemme. Musene satte vognen ind i skuret,
hanen og hønen fløj op på en stang, katten lagde sig i kakkelovnskrogen,
anden i vandfadet, ægget viklede sig ind i håndklædet, knappenålen satte
sig i stolesædet, synålen i hovedpuden i sengen og møllestenen oven over
døren. Da hr. Korbes kom hjem, gik han hen til kakkelovnen og ville
tænde ild, men katten kastede asken op i hovedet på ham. Hurtig løb han
ud i køkkenet for at vaske sig, men anden sprøjtede ham vand i ansigtet.
Da han greb håndklædet for at tørre sig, kom han til at knuse ægget, og
det klistrede hans øjne til. Han satte sig så på stolen for at hvile
sig, men knappenålen stak ham, og da han rasende kastede sig på sengen,
fik han synålen op i hovedet, så at han skreg højt og sprang op for at
løbe sin vej. Men da han kom hen til døren, faldt møllestenen ned og
slog ham ihjel. Men hr. Korbes må rigtignok have været en meget slem
mand.
