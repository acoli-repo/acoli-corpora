# author: Gebrüder Grimm
# source: tbc
# url: https://www.grimmstories.com/da//grimm_eventyr/den_hvide_og_den_sorte_brud
# note: copyright of translation tbc

## Den hvide og den sorte brud 

Der var engang en kone, som med sin datter og steddatter gik ud på
marken for at hente foder. De mødte da den gode Gud i skikkelse af en
fattig mand, og han spurgte: "Vil I ikke sige mig vejen til
landsbyen?" - "Find den selv?" sagde moderen, og datteren tilføjede:
"Hvis I er bange for at gå fejl, kan I jo se at få en til at gå
med." - "Kom, så skal jeg gå med," sagde steddatteren. Den gode Gud
var så vred på moderen og datteren, at han forbandede dem og bestemte,
at de skulle være sorte som natten og grimme som arvesynden. Den
stakkels steddatter fulgte han hen til landbyen, velsignede hende og
sagde: "Du må få tre af dine ønsker opfyldt." - "Jeg ville ønske, jeg
var smuk og lys som solen," sagde hun, og straks var hun så dejlig, at
man ikke kan tænke sig det. "For det andet ønsker jeg mig en pengepung,
der aldrig bliver tom." Den gode Gud lovede hende også det, men sagde:
"Glem nu ikke det bedste." - "Så ønsker jeg mig den evige salighed,"
sagde pigen, og Gud lovede også at opfylde dette ønske, og derpå skiltes
de.

Da stedmoderen og hendes datter kom hjem og så, at de var sorte og
hæslige, men steddatteren hvid og smuk, blev de endnu ondere, og de
tænkte ikke på andet end at gøre hende fortræd. Steddatteren havde en
bror, som hed Reinholdt, som hun holdt meget af. Ham fortalte hun, hvad
der var hændt hende. En dag sagde han til hende: "Jeg vil male et
billede af dig, så jeg altid kan have dig for øje, for min kærlighed er
så stor, at jeg ikke kan undvære at se dig." Hun bad ham om ikke at
vise billedet til nogen og han malede hende da og hængte det op i sin
stue. Han var kusk hos kongen og boede på slottet. Hver dag så han på
billedet og takkede Gud for sin kære søster. Dronningen var imidlertid
lige død, og hun havde været så dejlig, at ingen kunne måle sig med
hende og kongen var meget bedrøvet. En af tjenerne lagde mærke til, at
kusken hver dag stod foran det smukke billede, og fortalte det til
kongen. Denne lod billedet bringe op til sig, og da han så, at hun
ganske lignede hans afdøde dronning, men var endnu smukkere, blev han
dødelig forelsket i hende. Han kaldte på kusken for at få at vide, hvem
det var, og besluttede ikke at tage nogen anden end hende til sin
dronning. Han gav Reinholdt prægtige klæder og sendte ham af sted med
hest og vogn for at hente bruden. Hans søster blev meget glad, da han
kom, men stedsøsteren var misundelig og sagde til sin mor: "Hvad nytter
alle dine kunster. Sådan en lykke kan du dog ikke skaffe mig." - "Vær
bare rolig," sagde den gamle, "jeg skal nok hjælpe dig." Ved
trolddomskunster gjorde hun nu kusken næsten blind og bruden næsten døv.

Derpå steg de op i vognen, først bruden i de pragtfulde klæder, så
stedmoderen og hendes datter, og Reinholdt satte sig op på bukken.
Undervejs sagde kusken:

"Lille søster, dæk dig til,
pas på dine gyldne klæder,
at ej støv og regn dig pletter,
førend du for kongen træder."

"Hvad siger min bror?" spurgte bruden. "Han siger, at du skal tage
din gyldne klædning af og give den til din søster." Hun gjorde det og
fik en gammel, grå kjole i stedet for. De kørte nu videre, og lidt efter
sagde broderen igen:

"Lille søster, dæk dig til,
pas på dine gyldne klæder,
at ej støv og regn dig pletter,
førend du for kongen træder."

"Hvad siger min bror?" spurgte bruden. "Han siger, at du skal tage
din gyldne hue af og give din søster den," sagde den gamle. Hun gjorde
det og kørte videre med bart hovede. Lidt efter råbte kusken:

"Lille søster, dæk dig til,
pas på dine gyldne klæder,
at ej støv og regn dig pletter,
førend du for kongen træder."

"Hvad siger min bror?" spurgte bruden. "Han siger, at du skal engang
kigge ud af vinduet," sagde den gamle. De kørte netop over en bro over
en dyb flod, og da bruden bøjede sig ud af vognen, stødte hun til hende,
så hun faldt i vandet. Da hun var sunket til bunds, dukkede en snehvid
and op og svømmede ned ad floden. Broderen havde slet ikke mærket noget
til det hele og kørte videre, til de kom til slottet. Han bragte så
stedsøsteren til kongen og troede, det var den rigtige, da han så de
gyldne klæder skinne og han kun kunne skimte, hvordan hun så ud. Da
kongen så, hvor grim hun var, blev han vred og lod kusken kaste i en
grube, der var fuld af orme og slanger. Men den gamle heks forstod ved
sine trolddomskunster at forblinde kongen sådan, at han til sidst
syntes, datteren var ganske pæn, og endog giftede sig med hende.

En aften, da den sorte brud sad på kongens skød, kom der en hvid and
svømmende ind i
køkkenet gennem vaskerenden og sagde til kokkedrengen:

"Kokkedreng, tænd ilden an,
at mine fjer jeg varme kan."

Han gjorde det, og da kom anden hen og satte sig ved ilden, pudsede sine
fjer med næbbet og sagde:

"Hvad gør Reinholdt, min broder kær?"

Kokkedrengen svarede:

"Øglerne bider ham,
slangerne slider ham."

Hun spurgte da:

"Hvad gør heksen, den sorte mær?"

Kokkedrengen svarede:

"Hun er glad og varm,
i kongens arm."

Da sagde anden:

"O ve mig, ve mig arme, Gud evig sig forbarme!"

og svømmede bort igen.

De to følgende aftener kom den igen og spurgte om ganske det samme. Da
gik kokkedrengen til kongen og fortalte det hele. Han ville se det, og
gik den følgende aften ned i køkkenet, og da anden kom svømmende greb
han sit sværd og huggede halsen over på den. Straks stod der den
dejligste pige, som aldeles lignede billedet. Kongen blev meget glad og
hentede kostbare klæder til hende, for vandet drev af hende. Hun
fortalte ham nu, hvordan hun var blevet bedraget og styrtet ud i vandet,
og hendes første bøn var, at hendes bror måtte komme op af ormegården.
Kongen opfyldte straks hendes ønske og gik derpå ind til den gamle heks
og spurgte hende, hvad der skulle gøres ved den, der havde gjort sig
skyldig i en sådan forbrydelse som den, der var udøvet mod pigen. Den
gamle tænkte aldeles ikke på sin egen ondskab men sagde: "Den fortjener
at blive lagt nøgen ind i en tønde med spidse søm. Foran tønden skal der
spændes en hest, og den skal jages ud i den vide verden." Den onde heks
og hendes datter blev nu dømt til denne straf og kongen giftede sig med
den smukke pige og gjorde hendes bror til en rig og anset mand.
