# author: Gebrüder Grimm
# source: tbc
# url: https://www.grimmstories.com/da//grimm_eventyr/evas_born
# note: copyright of translation tbc

## Evas børn 

Da Adam og Eva var blevet jaget ud af Paradiset, måtte de bygge sig et
hus på ufrugtbar jord og æde deres brød i deres ansigts sved. Adam
arbejdede i marken og Eva spandt uld. Hvert år fødte Eva et barn, men de
lignede ikke hinanden, nogle var smukke og andre grimme børn. Efter at
der var gået lang tid, sendte Gud en engel ned på jorden for at melde
Adam og Eva, at han ville komme ned og se, hvordan de levede. Eva var
glad over Herrens nåde, gjorde pænt og rent i huset, smykkede det med
blomster og strøede siv på gulvet. Derpå hentede hun sine børn, men kun
de smukke. Hun vaskede og badede dem, redte deres hår, gav dem rene
skjorter på og formanede dem til at opføre sig rigtig pænt, mens
Vorherre var der. De skulle neje for ham, give ham hånden og svare
beskedent og klogt på hans spørgsmål. Men de grimme børn måtte ikke vise
sig. Det ene skjulte hun under noget hø, det andet under taget, det
tredie i noget halm, det fjerde i kakkelovnen, det femte i kælderen, det
sjette under et kar, det syvende under et vinfad, det ottende under sin
gamle pels, det niende og tiende under det stykke tøj, som hun lavede
klæder af, det ellevte og tolvte under det læder, hvoraf hun lavede sko.
Hun var netop blevet færdig, da det bankede på døren. Adam kiggede ud af
sprækken og så, at det var Vorherre. Ærbødig åbnede han døren, og Gud
trådte ind. De smukke børn stod på rad, nejede, gav hånden og knælede
ned. Herren velsignede dem, lagde sin hånd på den førstes hovede og
sagde: "Du skal blive en mægtig konge." - "Du skal blive fyrste,"
sagde han til den anden, og til den tredie: "Du skal blive greve," til
den fjerde: "Du skal blive ridder," til den femte: "Du skal blive
adelsmand," til den sjette: "Du skal blive borger," til den syvende:
"Du skal blive en lærd mand." Således gav han dem alle sin rige
velsignelse. Da Eva så, at han var så mild og god, tænkte hun: "Jeg vil
hente mine grimme børn, måske velsigner han også dem." Hun fik dem nu
frem fra høet, halmen og ovnen og hvor hun nu havde skjult dem
allesammen. Så kom de da ind, store, snavsede og pjaltede. Herren
betragtede dem smilende og sagde: "Dem vil jeg også velsigne." Han
lagde hånden på den første og sagde: "Du skal blive bonde." - "Du
skal blive fisker," sagde han til den anden, og til den tredie: "Du
skal blive smed," til den fjerde: "Du skal blive garver," til den
femte: "Du skal blive væver," til den sjette: "Du skal blive
skomager," til den syvende: "Du skal blive skrædder," til den
ottende: "Du skal blive pottemager," til den niende: "Du skal blive
kusk," til den tiende: "Du skal blive skipper," til den ellevte: "Du
skal blive bud," og til den tolvte: "Du skal blive gårdskarl så længe
du lever."

Da Eva hørte det, sagde hun: "Hvor du uddeler dine gaver ulige. Det er
dog allesammen mine børn, jeg har født dem, så skulle du være lige nådig
mod dem allesammen." - "Det forstår du dig ikke på, Eva," svarede
Gud, "mig tilkommer det at dele verden mellem dine børn. Hvis de nu
allesammen blev fyrster og fornemme herrer, hvem skulle så dyrke korn,
tærske, male og bage det. Hvem skulle smede, væve, tømre, bygge, grave,
sy klæder og sko. Enhver skal blive i sin stand, så den ene hjælper den
anden, og de alle bliver ernærede som lemmer af det samme legeme." Og
Eva svarede: "Tilgiv mig, Herre, jeg var for hurtig til at dømme. Din
guddommelige vilje ske, også med mine børn."
