# author: Gebrüder Grimm
# source: tbc
# url: https://www.grimmstories.com/da//grimm_eventyr/huset_i_skoven
# note: copyright of translation tbc

## Huset i skoven 

Der var engang en fattig brændehugger, som boede med sin kone og sine
tre døtre i en lille hytte i udkanten af en stor skov. En morgen, da han
skulle på arbejde, sagde han til sin kone: "Lad vores ældste datter
bringe min mad ind i skoven til mig, ellers kan jeg ikke blive færdig.
For at hun ikke skal fare vild vil jeg tage en pose korn med og strø det
på vejen." Da solen stod højt på himlen, begav pigen sig på vej med en
krukke suppe. Men skovspurvene og lærkerne og bogfinkerne havde for
længe siden hakket kornet op, og hun kunne ikke finde vejen. Så gik hun
videre på lykke og fromme, til solen sank, og natten brød frem. Det
susede i de mørke træer, uglerne skreg, og hun begyndte at blive bange.
Da så hun i det fjerne et lys blinke mellem træerne. "Der må vel bo
mennesker, som vil give mig husly i nat," tænkte hun og gik efter
lyset. Det varede ikke længe, før hun kom til et hus med oplyste
vinduer. Hun bankede på, og en barsk stemme råbte: "Kom ind." Pigen
gik igennem den mørke forstue og bankede på stuedøren. "Kom kun ind,"
råbte stemmen igen. Hun åbnede døren og gik ind i stuen. Der sad en
gammel, gråhåret mand ved et bord; han støttede ansigtet i begge hænder
og hans hvide skæg var så langt, at det lå helt hen over gulvet. Ved
ovnen lå tre dyr, en høne, en hane og en blakket ko. Pigen fortalte den
gamle mand, hvordan det var gået hende, og bad, om hun måtte blive der
om natten. Manden sagde:

"Hønelil, hanelil,
hvad skal vi gøre?
Blakkede ko,
lad din mening høre."

"Duks," svarede dyrene, og det måtte vel betyde ja, for den gamle
sagde: "Gå så ud i køkkenet og sørg for aftensmaden." Pigen gik derud,
der var fuldt op af alt. Hun kogte så en dejlig suppe og satte skålen
ind på bordet foran den gamle mand, satte sig ved siden af ham og spiste
og drak. Da hun var mæt sagde hun: "Nu er jeg træt. Hvor er der en
seng, jeg kan sove i?" Dyrene svarede:

"Kun for dig selv du sørget har,
og ej en bid til os du bar.
Sov, som du kan og hvor du vil,
vi ser til."

Men den gamle mand sagde: "Gå op ad trappen, så kommer du til et
værelse med to senge. Dem skal du rede og lægge rene lagener på, så
kommer jeg derop og lægger mig også til at sove." Pigen gik derop, og
da hun havde redt sengene, lagde hun sig i den ene uden at vente på den
gamle. Nogen tid efter kom den gamle mand derop, holdt lyset hen over
sengen, så på hende og rystede på hovedet. Da han så, at hun sov fast,
åbnede han en lem i gulvet og lod hende falde ned i kælderen.

Brændehuggeren kom hjem sent om aftenen og skændte på sin kone, fordi
hun havde ladet ham sulte den lange dag. "Det er ikke min skyld,"
svarede hun, "pigen er gået af sted med middagsmaden, hun må være faret
vild. I morgen kommer hun nok hjem igen." Før daggry stod
brændehuggeren op og ville ud i skoven. Den dag skulle den næstældste
datter bringe ham maden. "Jeg tager en pose linser med," sagde han,
"de er større end hampefrø, dem kan hun bedre se, så kan hun da ikke
tage fejl af vejen." Ved middagstid gik pigen af sted med maden, men
linserne var forsvundet. Skovfuglene havde hakket dem op hver eneste en.
Pigen gik så på må og få om i skoven til det blev nat, så kom også hun
til den gamle mands hus, bankede på og bad om mad og husly. Manden med
det hvide skæg spurgte igen dyrene:

"Hønelil, hanelil,
hvad skal vi gøre?
blakkede ko,
lad din mening os høre."

Dyrene svarede atter duks, og det gik ligesom dagen før. Pigen lavede
dejlig mad, spiste og drak sammen med den gamle og tænkte ikke på
dyrene. Da hun bad om at komme i seng svarede de:

"Kun for dig selv du sørget har,
og ej en bid til os du bar.
Sov, som du kan og hvor du vil,
vi ser til."

Da hun var faldet i søvn, kom den gamle mand, så på hende, rystede på
hovedet og lod hende falde ned i kælderen.

Den tredie morgen sagde brændehuggeren til sin kone: "Send i dag vores
yngste barn ud med maden. Hun har altid været god og lydig; hun vil
blive på den rette vej og ikke strejfe rundt som de andre vildkatte."
Moderen ville ikke have det og sagde: "Skal jeg også miste mit kæreste
barn?" - "Du skal ikke være bange," svarede han, "den pige farer
ikke vild, det er hun alt for klog og forstandig til. Jeg skal
ovenikøbet tage ærter med og strø på vejen, de er endnu større end
linser, de skal nok vise hende vej." Men da pigen kom ud i skoven med
kurven på armen havde skovduerne allerede slugt ærterne og hun vidste
ikke, hvad vej hun skulle gå. Hun var meget bedrøvet og tænkte hele
tiden på, at hendes stakkels far ingen mad fik, og at hendes mor ville
græde, hvis hun ikke kom hjem. Da det var blevet mørkt, så hun et lys
skinne og kom også til huset i skoven. Hun bad beskedent om hun måtte
blive der om natten, og manden med det hvide skæg spurgte igen sine dyr:

"Hønelil, hanelil,
hvad skal vi gøre?
blakkede ko,
lad din mening os høre."

"Duks," sagde de. Så gik pigen hen til ovnen, hvor dyrene lå, klappede
hanen og hønen og kildede den blakkede ko mellem hornene. Og da hun på
den gamles befaling havde lavet suppe og sat den ind på bordet, sagde
hun: "Jeg vil først sørge for dyrene, der er mad nok til dem derude. De
skal da ikke sulte, mens jeg sidder her og spiser mig mæt." Hun gik ud
og hentede byg og strøede det for hønen og hanen og bragte koen en
knippe dejlig, frisk hø. "Lad det nu smage jer," sagde hun, "nu skal
I også få noget at drikke." Hun hentede en spand vand, hønen og hanen
sprang op på kanten, stak næbbet ned i vandet og strakte hovedet i
vejret, sådan som fuglene bærer sig ad når de drikker, og den blakkede
ko tog sig også en ordentlig slurk. Da dyrene var fodrede, satte pigen
sig hen til den gamle ved bordet og spiste, hvad han havde levnet. Lidt
efter stak hanen og hønen hovedet under vingen og den blakkede ko
begyndte at glippe med øjnene. Pigen spurgte da: "Skal vi gå i seng?"

"Hønelil, hanelil,
hvad skal vi gøre?
blakkede ko,
lad din mening os høre."

Og dyrene svarede:

"Du lille pige, mild og god,
som gav os af din overflod,
dit leje venter, hvidt og blødt,
sov sødt."

Pigen gik op ad trappen, redte sengene og lagde rene lagener på, og da
hun var færdig kom den gamle mand derop og lagde sig i den ene seng og
hans hvide skæg nåede ham lige til fødderne. Pigen lagde sig i den
anden, bad sin aftenbøn og sov ind.

Hun sov roligt til midnat, da blev der sådan en uro i huset, at hun
vågnede. Det knagede og puslede i alle hjørner, døren sprang op og
knaldede mod væggen, bjælkerne drønede, som om de blev revet ud af alle
fuger, det lød, som om trappen styrtede sammen, og endelig bragede det,
som om hele taget faldt ned. Så blev der atter stille, og da der ikke
var sket hende noget ondt, blev hun roligt liggende og faldt snart i
søvn igen. Men hvad tror I, hun så, da hun vågnede næste morgen, og
solen skinnede ind til hende? Hun lå i en stor sal og rundt om hende
strålede alt i kongelig pragt. Væggene var betrukket med grøn silke,
indvævet med store guldblomster. Sengen var af elfenben og purpurrød
fløjlshimmel og på en stol ved siden af stod de lækreste små,
guldbroderede tøfler. Pigen troede, det var en drøm, men da trådte tre
rigtklædte tjenere ind og spurgte, hvad hun havde at befale. "I kan
godt gå," sagde pigen, "nu står jeg op og koger suppe til den gamle
mand og fodrer hønen, hanen og den blakkede ko." Hun vendte sig om for
at se, om den gamle var stået op, men da så hun, at der lå en ung, smuk
mand i hans seng. I det samme vågnede han, rejste sig op og sagde: "Jeg
er en kongesøn og var af en ond heks forvandlet til en gammel mand og
skulle leve ude i skoven. Ingen andre end mine tre tjenere måtte være
hos mig i skikkelse af en høne, en hane og en blakket ko. Fortryllelsen
kunne ikke hæves, før der kom en ung pige, som havde så godt et hjerte,
at hun ikke alene elskede menneskene, men også dyrene. Du har frelst os,
og det gamle hus i skoven er nu atter forvandlet til mit kongelige
slot." Kongen befalede nu tjenerne at hente pigens far og mor til
brylluppet. "Hvor er mine to søstre?" spurgte hun. "De er spærret
inde i kælderen," svarede han, "i morgen skal de føres ud i skoven til
en kulsvier og tjene hos ham, til de har lært at være gode imod
dyrene."
