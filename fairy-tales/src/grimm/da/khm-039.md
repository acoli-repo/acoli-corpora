# author: Gebrüder Grimm
# source: tbc
# url: https://www.grimmstories.com/da//grimm_eventyr/nisserne
# note: copyright of translation tbc

## Nisserne 

FØRSTE HISTORIE

Der var engang en skomager, som uden at han selv kunne gøre for det, var
blevet meget fattig, og til sidst havde han ikke andet tilbage end læder
til et eneste par sko. Om aftenen skar han skoene til, for at de kunne
stå parat til næste morgen, gik i seng og bad sin aftenbøn og faldt i
søvn med en god samvittighed. Om morgenen stod han op og bad sin
morgenbøn, men da han ville tage fat på sit arbejde, stod skoene der fix
og færdige. Han tog dem i hånden og så på dem, og de var syet så
nydeligt, at han ikke kunne have gjort det bedre. Lidt efter kom der en
kunde ind, og han syntes så godt om skoene, at han gav mere for dem, end
skomageren forlangte, så meget, at der var nok til at købe læder til to
par sko. Om aftenen skar han dem til, men da han ville tage fat på dem
næste morgen, var de atter færdige, og han fik så mange penge for dem,
at han kunne købe læder til fire par sko. De var også færdige næste
morgen, og sådan blev det ved, så han nogen tid efter var en velhavende
mand. En aften kort før jul sagde han til sin kone: " Synes du ikke, at
vi skulle blive oppe i nat og se at få opklaret, hvem det er, der
hjælper os." Konen var enig med ham, og de skjulte sig nu bag ved nogle
klæder, der hang i en krog. Ved midnatstid kom der nogle små, nydelige,
nøgne mænd, satte sig hen ved bordet og begyndte at sy. Skomageren og
hans kone kunne slet ikke komme sig af deres forundring, og da de små
mænd havde syet alt, hvad der var, løb de deres vej igen.

Den næste morgen sagde konen: "Vi må virkelig gøre noget for de små
mænd, der har hjulpet os så godt. Ved du hvad, de løber omkring, ligesom
Vorherre har skabt dem, nu vil jeg sy skjorter og frakker og bukser til
dem og strikke et par strømper til hver af dem. Du kan lave nogle små
sko." Skomageren syntes godt om forslaget, og om aftenen lagde de
gaverne på bordet og skjulte sig i krogen for at se, hvad mændene ville
sige til det. Ved midnatstid kom de igen som sædvanlig, men da de ville
tage fat på arbejdet, fandt de de pæne, små klæder. Først blev de meget
forbavsede, men så gav de sig til at hoppe og springe af glæde. I en
fart fik de klæderne på, mens de sang:

"Nu er jeg rigtignok en flot kavaler,
nu vil jeg aldrig være skomager mere."

Derpå tog de hinanden i hånden og dansede først rundt i stuen og så ud
af døren. De kom aldrig mere igen, men skomageren og hans kone levede
længe lykkeligt sammen.

ANDEN HISTORIE

Der var engang en fattig tjenestepige, som var flittig og ordentlig.
Hver dag fejede hun huset og lagde fejeskarnet i en bunke udenfor døren.
En morgen, da hun ville tage fat på sit arbejde, fandt hun et brev, og
da hun ikke kunne læse det, stillede hun kosten fra sig og bragte brevet
til sit herskab. Det var en indbydelse fra nisserne til at stå fadder
til et af deres børn. Pigen vidste først ikke, hvad hun skulle sige til
det, men alle mennesker sagde, at sådan noget måtte man ikke sige nej
til, og til sidst besluttede hun da også at tage mod indbydelsen. Der
kom så tre små mænd og førte hende ind i det bjerg, hvor nisserne boede.
Alting derinde var småt, men så nydeligt og fint, at man ikke kan tænke
sig det. Barselkonen lå i en seng af sort ibentræ med knapper af perler,
tæpperne var guldbroderede, vuggen af elfenben og badekarret af guld.
Pigen stod nu fadder og ville så gå hjem igen, men nisserne blev ved at
bede hende, om hun ikke nok ville blive der i tre dage. Det lovede hun
så, og de små fyre gjorde alt for at hun skulle befinde sig godt, og før
hun drog af sted fyldte de hendes lommer med guld. Da hun kom hjem, tog
hun kosten og ville give sig til at feje, men da kom der nogle
mennesker, som hun slet ikke kendte, og spurgte, hvor hun kom fra og
hvad hun ville. Hun fik nu at vide, at hun ikke havde været tre dage,
men syv år hos nisserne, og at hendes gamle herskab var død for flere år
siden.

TREDIE HISTORIE

Der var engang en stakkels mor, hvis barn nisserne stjal. I stedet for
lagde de en skifting med stive øjne i vuggen, og den ville hverken spise
eller drikke. Den stakkels kone gik hen til nabokonen og klagede sin
nød. Hun fik nu det råd, at hun skulle bære skiftingen ud i køkkenet,
gøre ild på og koge vand i æggeskaller. Da ville skiftingen komme til at
le, og så var det ude med den. Konen gjorde, som nabokonen havde sagt.
Da hun satte æggeskallerne med vandet på ilden, sagde kødhovedet:

"Koger mand vand i skaller her?
Det er første gang i mit liv, jeg det ser."

Derpå brast den i latter. I samme øjeblik kom der en mængde små mænd
vrimlende, satte det rigtige barn på skorstenen og løb deres vej med
skiftingen.
