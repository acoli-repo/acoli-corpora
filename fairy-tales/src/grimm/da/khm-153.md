# author: Gebrüder Grimm
# source: tbc
# url: https://www.grimmstories.com/da//grimm_eventyr/den_lille_hydredreng
# note: copyright of translation tbc

## Den lille hyrdedreng 

Der var engang en lille hyrdedreng, som var vidt og bredt berømt på
grund af de kloge svar, han gav på alle spørgsmål. Rygtet nåede også til
kongen, men han troede det ikke og sendte bud efter drengen. "Hvis du
kan svare mig på tre spørgsmål," sagde han, "så vil jeg antage dig som
min søn, og du skal bo hos mig i slottet." - "Hvad vil I vide?"
spurgte den lille fyr. "Kan du for det første sige mig, hvor mange
dråber der er i havet?" spurgte kongen. "Lad alle floder på jorden
tilstoppe, så der ikke flyder en eneste dråbe ud i havet uden at jeg har
talt den, så skal jeg sige jer hvor mange der er," svarede drengen.
"Kan du da sige mig, hvor mange stjerner der er på himlen?" spurgte
kongen. Drengen bad om et stort ark hvidt papir, og lavede så mange små
prikker derpå, at man næsten ikke kunne se dem og endnu mindre tælle
dem. Man fik helt ondt i øjnene af at stirre derpå. "Der er lige så
mange stjerner på himlen, som der er prikker her på papiret," sagde
drengen, "værsgo', tæl dem." Men det var der ingen, som kunne. "Nu
kommer det tredie spørgsmål," sagde kongen, "hvor lang er
evigheden?" - "Ovre i Bagpommern ligger der et diamantbjerg," svarede
hyrdedrengen, "det er en mil højt, en mil bredt og en mil dybt. Hvert
hundrede år kommer der en fugl og hvæsser sit næb på bjerget, og når den
har slidt det helt op, er det første sekund af evigheden forbi."

"Du har svaret som en vismand," sagde kongen, "bliv hos mig i mit
slot, jeg vil være en far for dig."
