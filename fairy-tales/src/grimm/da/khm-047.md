# author: Gebrüder Grimm
# source: tbc
# url: https://www.grimmstories.com/da//grimm_eventyr/enebaertraeet
# note: copyright of translation tbc

## Enebærtræet 

For mange mange hundrede år siden levede der engang en rig mand, som
havde en smuk og from kone. De levede lykkeligt sammen og havde blot den
sorg, at de ingen børn fik. Konen bad dag og nat til Gud, men de fik dog
ingen. Bagved huset var der en gård, hvori der stod et enebærtræ, og en
vinterdag, da konen stod derude og skrællede et æble, kom hun til at
skære sig i fingeren, så der faldt et par bloddråber på den hvide sne.
Hun sukkede og tænkte: "Havde jeg dog blot et barn, der var så hvidt
som sne og så rødt som blod." I det samme blev hun så underlig let til
mode, og det var, som følte hun, at hendes ønske skulle gå i opfyldelse.

Da en måned var omme, var sneen smeltet, måneden efter begyndte græsset
at pippe frem, i den næste stak alle de små blomster hovedet op af
jorden. Da der var gået fire måneder sprang knopperne ud, grenene
slyngede sig mellem hverandre og fuglene sang, så det klang i skoven.
Næste måned stod hun under enebærtræet, der duftede så dejligt, at
hendes hjerte fyldtes med glæde og hun faldt på knæ og bad. Da den
sjette måned var omme og frugterne på enebærtræet var store og saftige,
gik hun stille og tavs omkring, i den syvende måned spiste hun grådig af
bærrene og var syg og bedrøvet. Da den ottende måned kom, græd hun og
sagde til sin mand: "Når jeg er død, skal du begrave mig under
enebærtræet." Hun blev nu gladere igen, og da hun i den niende måned
fødte en søn, der var så hvid som sne og så rød som blod, brast hendes
hjerte af glæde.

Manden begravede hende under enebærtræet og sørgede dybt over hende. Da
der var gået en tid, holdt han op at sørge, og tog sig en anden kone.
Hun fødte ham en lille datter. Når konen så på hende følte hun, hvor
højt hun elskede hende, men den lille dreng var hende en torn i øjet.
Hun slog ham og skubbede til ham, og lod ham aldrig være i fred. Og
stadig tænkte hun på, hvordan hun skulle skaffe sin datter hele formuen.

Engang, da konen var gået op på loftet, kom den lille datter og sagde:
"Giv mig et æble, mor." Moderen tog straks et æble op af en stor
kiste, der havde et meget tungt låg og en stor jernlås. "Skal min bror
ikke også have et?" spurgte den lille pige. Konen blev ærgerlig, men
sagde dog, at han kunne jo få et, når han kom hjem fra skole. Da hun så
ham komme, steg ondskaben op i hende, og hun rev æblet fra sin datter og
sagde: "Du skal ikke have, før din bror har fået." Derpå kastede hun
æblet ned i kisten igen, og da den lille dreng kom, sagde hun venligt:
"Skal du have et æble, min ven." Men i det samme så hun så ondt på
ham, at han blev ganske bange. "Tag så selv et," sagde hun og lukkede
låget op. Og da drengen bukkede sig ned i kisten, lod hun låget smække
i, så hans hovede trillede ned til de røde æbler. Da hun havde gjort
det, for der en gysen igennem hende, og hun tænkte: "Bare jeg kunne
give en anden skylden for det." Så tog hun hovedet op af kisten bandt
det fast til kroppen med et hvidt tørklæde, gav ham et æble i hånden og
satte ham på en stol foran døren.

Lidt efter kom Malene ud til sin mor, der stod i køkkenet og rørte i en
gryde med kogende vand. "Mor," sagde hun, "min lille bror sidder
udenfor døren og er helt hvid i ansigtet. Jeg bad ham om det æble, han
har i hånden, men han svarede mig slet ikke." - "Bed ham om det
igen," sagde moderen, "og hvis han så heller ikke svarer dig, skal du
bare give ham en på øret." Malene gik ind til sin bror, men da han
heller ikke svarede denne gang, gav hun ham en ørefigen, så hovedet røg
af. Hun blev meget forskrækket og løb grædende ud til sin mor. "Jeg har
slået hovedet af min bror," hulkde hun og kunne slet ikke holde op at
græde igen. Men moderen tyssede på hende. "Vær stille," sagde hun,
"lad os blot sørge for, at ikke et menneske får det at vide. Vi kan jo
dog ikke gøre det om. Jeg vil koge ham i surkålen." Derpå hakkede hun
den lille dreng i ganske små stykker og puttede ham ned i gryden. Men
Malenes tårer faldt deri, så der behøvedes ingen salt.

Da faderen kom hjem satte han sig til bords og spurgte: "Hvor er min
søn?" Moderen satte et stort fad surkål på bordet, og Malene græd
ustandseligt. "Hvor er min søn?" spurgte faderen igen, og moderen
svarede: "Haner gået ud på landet til sin bedstefar og bliver der i
nogen tid." - "Det er da underligt, han ikke først sagde farvel til
mig," sagde faderen. "Han bad mig, om han måtte blive der en seks
ugers tid," sagde konen, "og jeg gav ham lov til det. Derude er han jo
altid velkommen." - "Det synes jeg slet ikke om," sagde manden og
rystede på hovedet, "det er heller ikke pænt af ham, at han ikke har
sagt farvel til mig først." Derpå gav han sig til at spise og sagde:
"Hold dog op med at græde, Malene. Han kommer jo igen. Hvor den mad dog
smager mig," sagde han til sin kone: "Giv mig noget mere. Du kan
ligeså godt give mig det hele straks. Jeg har en fornemmelse af, at det
er mit altsammen." Han spiste og spiste og kastede alle knoglerne under
bordet. Men da de havde rejst sig, tog Malene sit smukkeste
silketørklæde, samlede alle benene deri og gravede dem ned under
enebærtræet. Og da hun havde gjort det blev hun helt let om hjertet og
holdt op med at græde. Pludselig begyndte enebærtræet at bevæge sig,
grenene viftede frem og tilbage, og der lagde sig en tåge om dem. Midt
ude i tågen var det, som der brændte en klar flamme, og ud af den fløj
der en smuk, lille fugl, som sang så kønt, og fløj højt, højt op i
luften. Så lettede tågen og enebærtræet stod, som det altid havde stået,
men tørklædet med benene var borte. Malene var igen så glad, som om
hendes bror levede endnu, og gik munter ind i huset. Fuglen fløj
imidlertid af sted og satte sig på en guldsmeds hus og sang:

"Min moder røvede mig mit liv,
og skar mig med sin skarpe kniv,
og satte mig for fader frem,
som spiste mig med glæde.
Min lille søster, from og god,
hun samlede i et klæde
da mine ben, og lagde dem
til hvile under træets rod.
Kvivit, kvivit, hvad jeg er for en dejlig fugl."

Guldsmeden sad i sit værksted og lavede en guldkæde, da han hørte fuglen
synge, og han syntes aldrig, han havde hørt noget så dejligt. Hn rejste
sig for at gå ud, men da han gik over rendestenen, tabte han den ene
tøffel. Han lod den ligge og gik midt ud på gaden, på maven havde han
sit skødskind, i den ene hånd en guldkæde og i den anden en tang. Solen
skinnede klart, og han skyggede med hånden for øjnene, for rigtig at
kunne se fuglen. "Hvor du dog synger dejligt, lille fugl," sagde han,
"syng den sang en gang til." - "Nej," sagde den, "to gange synger
jeg ikke for ingenting, men giv mig din guldkæde, så skal jeg gøre
det." - "Værsgod," sagde guldsmeden og rakte den kæden. Fuglen tog
den i den højre klo og begyndte igen at synge:

"Min moder røvede mig mit liv,
og skar mig med sin skarpe kniv,
og satte mig for fader frem,
som spiste mig med glæde.
Min lille søster, from og god,
hun samlede i et klæde
da mine ben, og lagde dem
til hvile under træets rod.
Kvivit, kvivit, hvad jeg er for en dejlig fugl."

Derpå fløj fuglen hen til skomagerens hus og satte sig på taget og sang:

"Min moder røvede mig mit liv,
og skar mig med sin skarpe kniv,
og satte mig for fader frem,
som spiste mig med glæde.
Min lille søster, from og god,
hun samlede i et klæde
da mine ben, og lagde dem
til hvile under træets rod.
Kvivit, kvivit, hvad jeg er for en dejlig fugl."

Skomageren hørte det og kom ud i skjorteærmer, men måtte holde hånden
for øjnene, da solen blændede ham. "Hvor du synger kønt, lille fugl,"
sagde han, og kaldte på sin kone, for at hun skulle komme ud og høre
det. Hun kaldte på sin datter, og alle børnene og svenden og pigen kom
ud på gaden for at se fuglen. Den var helt rød og grøn, men om halsen
havde den en gylden ring, og dens øjne strålede som stjerner. "Syng den
sang en gang til," bad skomageren. "Nej," svarede den, "to gange
synger jeg ikke for ingenting." Manden sendte da sin kone ind for at
hente et par røde sko og rakte fuglen dem. Den tog dem i sin venstre klo
og begyndte igen at synge:

"Min moder røvede mig mit liv,
og skar mig med sin skarpe kniv,
og satte mig for fader frem,
som spiste mig med glæde.
Min lille søster, from og god,
hun samlede i et klæde
da mine ben, og lagde dem
til hvile under træets rod.
Kvivit, kvivit, hvad jeg er for en dejlig fugl."

Da den havde sunget det, fløj den videre med kæden i højre og skoene i
venstre klo, og da den kom til en mølle, satte den sig på taget.
Møllevingerne gik: Klap, klap, inde i møllen sad der tyve svende og
huggede på en sten: Hak, hak. Fuglen satte sig i et lindetræ og begyndte
at synge:

"Min moder røvede mig mit liv,
og skar mig med sin skarpe kniv,"

da hørte den ene op med at arbejde,

"og satte mig for fader frem,
som spiste mig med glæde."

da var der to til, som holdt op,

"Min lille søster, from og god,"

nu hørte fire op

"hun samlede i et klæde"

nu var det kun otte, som huggede,

"da mine ben, og lagde dem"

nu kun syv

"til hvile under træets rod."

og nu kun en.

"Kvivit, kvivit, hvad jeg er for en dejlig fugl."

Da holdt også den sidste op og sagde: "Hvor du dog synger kønt, lille
fugl, syng det en gang til." - "Nej," svarede fuglen, "to gange
synger jeg ikke for ingenting. Giv mig den møllesten, så skal jeg gøre
det." - "Ja," svarede svenden, "hvis det var min alene, skulle du
såmænd gerne få den." Men alle de andre var enige om, at den skulle
have stenen. Fuglen fløj nu ned til dem og fik møllestenen om halsen som
en krave og sang så igen:

"Min moder røvede mig mit liv,
og skar mig med sin skarpe kniv,
og satte mig for fader frem,
som spiste mig med glæde.
Min lille søster, from og god,
hun samlede i et klæde
da mine ben, og lagde dem
til hvile under træets rod.
Kvivit, kvivit, hvad jeg er for en dejlig fugl."

Da den havde sunget det, fløj den af sted med møllestenen om halsen og
kæden i den højre og skoene i den venstre klo. Langt bort fløj den, og
da den satte sig, var det på taget af faderens hus.

Inde i stuen sad faderen og moderen og Malene ved bordet, og manden
sagde: "Jeg ved ikke, hvor det kan være, men jeg er så glad og let om
hjertet i dag." - "Det er jeg slet ikke," sagde hans kone, "jeg er
så angst, som om et uvejr skulle bryde løs." Men Malene sad og græd og
græd. Da kom fuglen flyvende og satte sig på taget, og faderen sagde:
"Hvor solen skinner dejligt i dag. Jeg er til mode, som om jeg skulle
se en gammel ven igen." - "Og jeg er så bange, så tænderne klaprer i
munden på mig," sagde konen. "Blodet brænder som ild i mine årer," og
hun trak urolig op og ned i sit kjoleliv. Men Malene sad i en krog med
tallerkenen for øjnene og græd, så den var ganske våd af hendes tårer.
Nu satte fuglen sig i enebærtræet og sang:

"Min moder røvede mig mit liv,
og skar mig med sin skarpe kniv,"

Da holdt konen hænderne forførerne og kneb øjnene til, men det susede
for hendes ører som i den stærkeste storm, øjnene brændte i hovedet på
hende, og det var, som om lynene flammede rundt om hende.

"og satte mig for fader frem,
som spiste mig med glæde."

"Hører du, der er en fugl, som synger så dejligt," råbte manden. "Se,
hvor solen skinner, og kan du lugte en duft som af skovmærker."

"Min lille søster, from og god"

Da skjulte Malene hovedet i sit skød og græd, som om hendes hjerte
skulle briste. "Jeg vil dog ud og se den fugl," sagde manden, men hans
kone greb ham i armen og sagde: "Du må ikke gøre det. Jeg har en
fornemmelse, som om hele huset stod i lys lue." Han brød sig imidlertid
ikke om, hvad hun sagde, men gik ud og så på fuglen, der sang.

"hun samlede i et klæde
da mine ben, og lagde dem
til hvile under træets rod.
Kvivit, kvivit, hvad jeg er for en dejlig fugl."

Derpå gav fuglen slip på den gyldne kæde, og den faldt lige om halsen på
manden og passede ham aldeles. Han gik ind og viste sin kone den og
sagde: "Sikken en dejlig kæde, den kønne, lille fugl har givet mig."
Men konen var så bange, at hun faldt besvimet om på gulvet og tabte huen
af hovedet. Fuglen begyndte igen at synge:

"Min moder røvede mig mit liv,
og skar mig med sin skarpe kniv,"

"Gid jeg lå tusinde favne under jorden," jamrede hun.

"og satte mig for fader frem,
som spiste mig med glæde."

Nu blev hun så bleg som et lig.

"Min lille søster, from og god,"

"Gud ved, om fuglen ikke også giver mig noget," tænkte Malene og gik
ud til den.

"hun samlede i et klæde
da mine ben, og lagde dem
til hvile under træets rod."

I det samme kastede den skoene ned til hende.

"Kvivit, kvivit, hvad jeg er for en dejlig fugl."

Malene blev på en gang så glad, tog de røde sko på og gav sig til at
danse og springe. "Det er dog en dejlig fugl," tænkte hun, "jeg er så
glad, så glad, og sikken et par fine, røde sko." - "Jeg tror, verden
forgår," stønnede konen og rejste sig op, "jeg må ud og have noget
frisk luft." Men næppe var hun kommet udenfor døren, før fuglen smed
møllestenen lige i hovedet på hende, så hun faldt om så død som en sild.
Faderen og Malene, der havde hørt bulderet, kom styrtende ud. I det
samme slog der en klar lue op, og damp og røg dannede en tæt tåge. Da
den spredte sig, stod den lille bror der lyslevende, og lykkelige og
glade tog de hinanden i hånden og gik ind i huset.
