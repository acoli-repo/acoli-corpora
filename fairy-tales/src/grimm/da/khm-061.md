# author: Gebrüder Grimm
# source: tbc
# url: https://www.grimmstories.com/da//grimm_eventyr/den_lille_bonde
# note: copyright of translation tbc

## Den lille bonde 

Der var engang en landsby, hvor der boede lutter rige bønder og kun en
eneste fattig, som de kaldte den lille bonde. Både han og hans kone
ville så forfærdelig gerne have en ko, men de havde ingen, og de havde
heller ikke penge til at købe nogen for. En dag sagde manden til sin
kone: "Jeg har fået en udmærket ide. Vi beder min gudfar, snedkeren, om
at lave os en kalv af brunt træ, sådan at den ser ud, som den var
levende. Den bliver nok engang en rigtig stor ko." Konen syntes godt om
forslaget og snedkeren lavede koen sådan, at den stod med bøjet hovede,
som om den åd, og malede den med naturlig farve.

Da køerne næste morgen blev drevet ud på marken kaldte bonden på hyrden
og sagde: "Her har jeg en kalv, men den er så lille, at den må bæres på
armen." - "Det er godt," sagde hyrden, tog kalven og bar den ud på
marken og satte den ned i græsset. Kalven blev stående der med bøjet
hovede, som om den spiste, og hyrden tænkte: "Sikken den allerede kan
æde. Den kan såmænd også snart gå." Da hjorden om aftenen skulle drives
hjem, sagde han til kalven: "Når du kan sætte sådan en masse til livs,
kan du såmænd også gå hjem, jeg gider ikke slæbe på dig." Den lille
bonde stod udenfor døren og ventede på sin kalv, og da hyrden kom
gående, spurgte han, hvor den var. "Den står såmænd derude og æder,"
svarede hyrden, "og den er ikke færdig endnu, så den ville ikke gå
med." - "Jeg må da virkelig have mit dyr igen," sagde bonden, og de
fulgtes nu ud på marken. Imidlertid var den blevet stjålet. "Den er vel
løbet væk," sagde hyrden. "Tak skal du have, min ven," svarede bonden
og anklagede ham for sognefogeden, der dømte, at han til straf for sin
skødesløshed skulle give bonden en ko.

Endelig havde den lille bonde og hans kone den ko, de så længe havde
ønsket sig. Men de havde ikke noget foder til den, og blev derfor nødt
til at slagte den. De saltede kødet og bonden gik ind til byen for at
sælge huden og købe sig en ny kalv for pengene. På vejen kom han forbi
en mølle, hvor der sad en ravn med knækkede vinger, og da han havde ondt
af den, svøbte han den ind i huden. Blæsten hylede og regnen strømmede
ned, og han kunne derfor ikke holde ud at gå længere, men gik ind i
møllen og bad om nattely. Møllerkonen var alene hjemme og gav ham et
knippe hø til at ligge på og et stykke brød og ost. Bonden spiste det og
lagde sig ned med skindet ved siden af sig, og konen tænkte: "Han sover
såmænd, så træt som han er." Lidt efter kom præsten, og konen tog meget
venligt imod ham. "Min mand er ikke hjemme," sagde hun, "nu skal vi
rigtig have noget godt at spise." Bonden hørte det og ærgrede sig,
fordi han ikke havde fået andet end brød og ost. Konen satte imidlertid
den dejligste mad på bordet, både steg og salat og kager og vin.

Da de havde sat sig ned og lige skulle til at spise, bankede det på
døren. "Gud, det er min mand," sagde konen, og i en fart gemte hun
stegen i kakkelovnen, vinen under hovedpuden, salaten i sengen, kagen
under sengen og præsten i skabet. Så gik hun ned og lukkede op for sin
mand og sagde: "Gudskelov, du er her igen. Det er jo et vejr, som om
verden skulle gå under." Da mølleren fik øje på bonden, spurgte han:
"Hvad skal han der." - "Å, den stakkels fyr," svarede konen, "han
kom her i det dårlige vejr og bad om han måtte være her. Jeg gav ham lov
til at ligge der og gav ham et stykke ostebrød." - "Det har jeg ikke
noget imod," sagde manden, "lad mig nu også få noget at spise." -
"Jeg har ikke andet end ost og brød," svarede hun. "Ja, jeg er
ligeglad, når jeg bare får noget," sagde manden. "Kom her, du," råbte
han til bonden, "så kan du få noget med." Bonden lod sig det ikke sige
to gange, men tog ordentlig for sig af retterne. Mølleren fik imidlertid
øje på huden med ravnen og spurgte, hvad det var. "Det er en spåmand,"
sagde bonden. "Kan den også spå mig?" spurgte han. "Ja, hvorfor
ikke," svarede bonden, "men den siger kun fire ting, den femte
beholder den for sig selv." - "Må jeg høre det engang," sagde
mølleren nysgerrig. Bonden gav ravnen et tryk på hovedet, så den gav et
ordentligt skrat. "Hvad siger den?" spurgte mølleren. "For det første
siger den, at der ligger vin under hovedpuden." - "Det var da som
pokker," sagde mølleren og gik derhen og fandt også vinen. "Hvad så
mere?" Bonden gav igen ravnen et tryk. "Nu siger den, at der står steg
i kakkelovnen," sagde bonden. "Det var da som pokker," råbte manden
og fandt nu også stegen. "For det tredie, siger den, at der er salat i
sengen." - "Pokker heller," råbte mølleren og gik hen og fandt
salaten. Endnu engang trykkede bonden på ravnen. "For det fjerde siger
den, at der er kager under sengen." - "Det var som pokker," sagde
mølleren og gik hen og tog kagen.

De satte sig nu til bords og spiste og drak, og møllerkonen krøb
skælvende af angst i seng og tog alle nøglerne med sig. Mølleren ville
også gerne have den femte ting at vide, men bonden sagde: "Lad os nu
først nyde de fire gode ting, den femte er noget slemt." Da de havde
spist, snakkede de om, hvad mølleren skulle give for at få den femte
ting at vide, og til sidst blev de enige om trehundrede daler. Bonden
trykkede nu igen ravnen på hovedet, og den gav et højt kvæk. "Hvad
sagde den nu?" spurgte mølleren. "Den siger, at djævelen sidder
derhenne i skabet," svarede bonden. "Han må væk," sagde mølleren og
lukkede døren op på vid gab, og konen måtte komme med nøglen til skabet.
Bonden gik hen og lukkede op, og nu løb præsten af alle livsens kræfter.
"Det er ganske rigtigt, jeg så den sorte fyr med mine egne øjne,"
sagde mølleren. Næste morgen begav bonden sig igen på vej med sine
trehundrede daler i lommen.

Hjemme i landsbyen slog bonden sig lidt efter lidt i vejret, byggede sig
et pænt, lille hus, og bønderne sagde: "Han har nok været der, hvor den
gyldne sne falder, og man skovler penge til sig." Den lille bonde blev
nu stævnet for sognefogeden for at fortælle, hvor han havde fået al den
rigdom fra. "Jeg har solgt min kohud inde i byen for trehundrede
daler," svarede bonden. Da de andre hørte det, ville de også mele deres
kage, løb hjem, slagtede deres køer og trak skindet af dem for at sælge
det i byen. "Min pige skal have lov til at komme først," sagde
sognefogeden. Da hun kom til købmanden gav han hende ikke mere end tre
daler for huden, og da de andre kom, fik de ikke engang så meget. "Hvad
skal jeg dog med alle de huder?" sagde han.

Bønderne ærgrede sig nu, fordi den lille havde ført dem bag lyset, og da
de ville hævne sig, anklagede de ham for sognefogeden for bedrageri. Den
uskyldige fyr blev enstemmig dømt til døden og skulle sættes i en
gennemhullet tønde og rulles ud i vandet. Den lille bonde blev ført
derned og der blev hentet en præst, som skulle læse sjælemessen. Alle de
andre gik deres vej. Da bonden så præsten, opdagede han straks, at det
var ham, som han havde set hos møllerkonen. "Jeg har befriet jer, da I
sad i skabet," sagde han, "hjælp I nu mig ud af tønden." I det samme
kom en hyrde forbi med sin hjord. Den lille bonde kendte ham godt og
vidste, at han meget gerne ville være sognefoged. Han gav sig nu til at
råbe af alle livsens kræfter: "Nej, jeg vil ikke, jeg vil ikke."
Hyrden hørte det og kom hen og spurgte, hvad det var, han ikke ville
gøre. "De vil gøre mig til sognefoged, hvis jeg vil sætte mig i den
tønde," svarede bonden, "men jeg vil ikke." - "Er det ikke andet,"
sagde hyrden, "hvis jeg kunne blive sognefoged, ville jeg straks gøre
det." - "Ja, hvis du gør det, bliver du også sognefoged," sagde
bonden. Hyrden blev meget fornøjet, satte sig ind i tønden, og bonden
slog låget på og tog derpå hjorden og drev den hjem. Præsten gik også
hjem og sagde, at nu havde han læst sjælemessen. Derpå gik bønderne
derned igen og begyndte at trille tønden nedimod vandet. Hyrden lå
derinde og råbte: "Jeg vil gerne være sognefoged." De troede, at det
var bonden, og svarede: "Det skal du også nok blive, men først skal du
se dig lidt om dernede." Og derpå rullede de tønden ud i vandet.

Derpå gik bønderne hjem, og da de kom ind i landsbyen, mødte de den
lille bonde, der nok så fornøjet kom travende med sine får. "Hvor
kommer du dog fra, har du været i vandet?" spurgte de forbavset. "Ja,
det har jeg rigtignok," svarede den lille bonde, "jeg sank dybt, dybt
ned, og da jeg endelig nåede bunden, sparkede jeg låget af tønden og
krøb ud. Der var dejlige enge med mange hvide får, og så tog jeg disse
med." - "Er der flere endnu?" spurgte bønderne. "Mange flere, end I
behøver," svarede den lille bonde. Bønderne aftalte nu, at de hver
ville hente sig en hjord, sognefogeden ville først. De gik så sammen ned
til vandet. Himlen var blå med små, hvide skyer, som man kalder
lammeuld, og da bønderne så dem spejle sig i vandet, råbte de: "Man kan
allerede se fårene dernede." Sognefogeden trængte sig frem og sagde:
"Nu springer jeg først ned og ser, hvordan der er, og hvis det er
umagen værd, kalder jeg på jer." - "Plump," sagde det, da han sprang
ud, men bønderne syntes, at han sagde: "Kom," og i en fart sprang de
bagefter. Nu var landsbyen uddød, og den lille bonde var eneste arving
og blev således en rig mand.
