# author: Gebrüder Grimm
# source: tbc
# url: https://www.grimmstories.com/da//grimm_eventyr/rordrummen_og_haerfuglen
# note: copyright of translation tbc

## Rørdrummen og hærfuglen 

"Hvor holder eders hjord mest af at græsse?" spurgte en mand en gammel
hyrde. "Her, hvor engen ikke er for fed og ikke for mager," svarede
han, "ellers har dyrene ikke godt af det." - "Hvorfor ikke det?"
spurgte han. "Kan I høre den dumpe lyd derhenne fra engen," svarede
hyrden, "det er rørdrummen! Den var tidligere hyrde, og det var
hærfuglen også. Nu skal I høre deres historie.

Rørdrummen vogtede sin hjord på en fed, grøn eng, hvor der stod mange
blomster, og dens køer blev helt vilde og ustyrlige. Hærfuglen drev
derimod sit kvæg op på de høje, ufrugtbare bjerge, hvor sandet fyger, og
køerne blev magre og kraftesløse. Når de skulle hjem om aftenen, kunne
rørdrummen ikke få fat i sine køer, de sprang vildt af sted. "Kom,
brogede ko," råbte den, men de brød sig slet ikke om det. Hærfuglens
køer kunne ikke stå på benene, så matte var de. "Op med jer, op med
jer," råbte den, men det hjalp ikke, de blev liggende i sandet. Sådan
går det, når man ikke kan holde sig på den gyldne middelvej. Nu vogter
de dog ikke køer mere, men endnu den dag i dag skriger rørdrummen:
"Kom, kom," og hærfuglen: "Op, op."
