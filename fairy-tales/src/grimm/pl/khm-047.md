# author: Gebrüder Grimm
# source: tbc
# url: https://www.grimmstories.com/pl//grimm_basnie/krzak_jalowca
# note: copyright of translation tbc

## Krzak jałowca 

Było to dawno temu, może jakieś tysiąc lat, a żył sobie wówczas pewien
bogaty człek, który miał piękną i pobożną żonę, a kochali się oboje
niezmiernie, lecz nie mięli dzieci, choć ich sobie bardzo życzyli, a
kobieta modliła się o to dzień i noc. Lecz dzieci jak nie było tak nie
było. Przed ich domem było podwórze, a rósł na nim krzew jałowca. Pewnej
zimy stała pod nim żona i obierała sobie jabłko, a gdy tak je obierała,
ucięła się w palec, a krew leciała na śnieg. "Ach," rzekła kobieta i
westchnęła ciężko, a gdy zobaczyła przed sobą krew, zrobiło jej się
jakoś żałośnie, "Gdybym miała dziecko czerwone jak ta krew i białe jak
ten śnieg." A gdy to powiedziała zrobiło jej się radośnie na duszy,
było jej tak, jakby coś właśnie miało się stać. Poszła do domu, a po
miesiącu stopniał śnieg, po dwóch zrobiło się zielono, po trzech kwiatki
wyszły z ziemi, po czterech zakwitły drzewa, a zielone gałęzie rosły
jedna obok drugiej, wśród nich śpiewały ptaszki, że aż całe drzewo
dudniło, a kwiaty spadały z drzewa. Potem był piąty miesiąc. Stawała
ciągle pod krzewem jałowca, a pachniał tak, że serce z radości drżało i
padła na kolana nie mogąc się wziąć w garść, a gdy minął szósty miesiąc,
owoce stały się grube i mocne, a ona zrobiła się zupełnie cicha. Minął
siódmy miesiąc. Podeszła do krzewu jałowca i jadła łapczywie jego owoce,
potem stała się smutna i chora. Przeminął ósmy miesiąc, zawołała swojego
męża i rzekła płacząc "Kiedy umrę, pochowaj mnie pod krzewem jałowca."
I Była całkiem rada i zadowolona. Gdy minął dziewiąty miesiąc, powiła
dziecko białe jak śnieg i czerwone jak krew, a widząc je ucieszyła się
tak, że umarła.


Mąż pochował ją pod krzewem jałowca i zaczął płakać rzewnymi łzami.
Płakał jeszcze jakiś czas, lecz wciąż mniej i mniej, aż pewnego dnia
przestał płakać i wziął sobie drugą żonę.

Z drugą żoną miał córeczkę. Dziecko z pierwszej żony to mały chłopczyk,
czerwony jak krew i biały jak śnieg. Gdy matka patrzyła na swoją
córeczkę, pełna była miłości, lecz gdy patrzyła na chłopczyka, coś kłuło
ją w sercu i czuła się tak, jakby jej w drodze stał i coraz częściej
myślała o tym, że odbierze jej córeczce cały majątek, a zło zamieszkało
w jej sercu i stała się dla niego wstrętna, ganiała go z kąta w kąt,
burczała na niego i szturchała go. Biedny chłopczyk zawsze jej się bał.
Gdy wracał ze szkoły, nie było dla niego spokojnego miejsca.

Pewnego razu kobieta wychodziła właśnie z komory, gdy przyszła córeczka
i rzekła "Matko, daj mi jabłko. "Już, moje dziecko," powiedziała
kobieta i dała jej piękne jabłko ze skrzyni, a skrzynia miała wielkie i
ciężkie wieko z ogromnym i ostrym zamkiem. "Matko," rzekła córeczka,
"Czy brat też może jedno dostać?" Kobietę przeszyła złość, lecz
powiedziała "Tak, jak przyjdzie ze szkoły." Gdy dojrzała przez okno,
że już idzie, zło znowu w nią wstąpiło, zabrała córeczce jabłko i
rzekła: "Nie dam ci jabłka nim przyjdzie brat." Rzuciła owoc do
skrzyni i zamknęła ją. Gdy chłopczyk stanął w drzwiach, zło kazało jej
mówić przyjaznym głosem: "Synu, czy nie chcesz jabłka?" - "Matko,"
powiedział chłopczyk, "Czemu patrzysz tak strasznie! Daj mi jabłko!" -
"Chodź ze mną," powiedziała i otworzyła wieko, "Weź sobie jabłko" A
gdy chłopczyk schylił się do skrzyni, zatrzasnęła wieko z wielkim
hukiem. Głowa poleciała prosto w jabłka. Przejął ją tedy strach i
pomyślała "Cóż mi z tego!" Poszła do swojej izby, wyciągnęła z komody
białą chustę, postawiła głowę na kark i przewiązała ją tak, że nie było
nic widać, posadziła go przed drzwiami i wsadziła w rękę jabłko.

Wkrótce do matki w kuchni przyszła Marlenka. Matka stała przy ogniu z
garnkiem gorącej wody przed sobą i wciąż mieszała. "Matko," rzekła
Marlenka, "Brat siedzi przed drzwiami jest strasznie biały. W ręku ma
jabłko. Prosiłam go, żeby mi je dał, ale on nic nie mówi. Zrobiło mi się
strasznie. "Idź do niego jeszcze raz," powiedziała matka, "a jak ci
nie odpowie, strzel go w ucho." Poszła więc Marlenka do brata i
powiedziała żeby jej dał jabłko, lecz on wciąż milczał. Strzeliła go
tedy w ucho, a głowa poleciała na ziemię. Wystraszyła się bardzo,
zaczęła płakać i pobiegła do matki i rzekła: "Ach, matko, urwałam bratu
głowę." i płakała, płakała i płakała i nie dało jej się uspokoić.
"Marlenko," rzekła matka, "coś ty zrobiła? Tylko pary z ust nie
puszczaj, a nikt się nie dowie. Nie da się już tego zmienić. Ugotujemy z
niego żur." Wzięła więc matka chłopczyka i posiekała go na kawałki,
wrzuciła do garnka i ugotowała żur. Marlenka stała przy tym i płakała,
płakała i płakała, a jej słone łzy wpadały do garnka, nie potrzebowali
więc soli.

Gdy ojciec wrócił do domu, siadł przy stole i rzekł: "Gdzie jest mój
syn." Matka przyniosła mu wielką michę z żurem, a Marlenka płakała i
płakała i nie mogła się uspokoić. Ojciec zapytał znowu "Gdzie jest mój
syn?" - "Ach," powiedziała matka, "poszedł w świat, do swojej babci
i trochę tam zostanie." - "A czegóż o tam szuka? Nawet się nie
pożegnał!" - "Bardzo chciał tam iść i pytał mnie, czy może tam zostać
przez sześć tygodni. Po prostu uciekł." - "Ach," powiedział mąż,
"tak mi smutno, tak przykro, że się nie pożegnał." A mówiąc to zaczął
jeść i rzekł "Czemu tak płaczesz, Marlenko? Brat w końcu wróci." -
"Ach, żono," dodał, "Ale mi ta zupa smakuje! Daj jeszcze!" A im
więcej jadł, tym więcej chciał, w końcu powiedział: "Daj mi jeszcze,
nic na świecie nie smakuje mi lepiej, czuję jakbym jadł, to co moje." I
jadł, jadł i jadł, a kości rzucał pod stół, aż zjadł wszystko. Marlenka
poszła do komody i wyjęła z dolnej szuflady najlepszą jedwabną chustę,
pozbierała wszystkie kosteczki spod stołu i zawiązała w chuście.
Wyniosła je przez drzwi i roniła rzewnie łzy. Wysypała je pod krzewem
jałowca w zieloną trawę, a gdy je tak zostawiła, zrobiło jej się nagle
błogo i już nie płakała. A krzew jałowca począł się ruszać, jego gałęzie
się rozchodziły i znowu schodziły, było tak, jakby kto ręką tak z
radości ruszał. Z drzewa poczęła rozchodzić się mgła, a w środku tej
mgły płonął ogień, a z ognia wyfrunął piękny ptak, a śpiewał przecudnie,
wzbił się w powietrze, a gdy już odfrunął, krzew jałowca zrobił się
taki, jaki był przedtem, a chusta z kostkami przepadła. Marlence zrobiło
się błogo i była naprawdę zadowolona, jakby brat ciągle żył. Wróciła
wesoła do domu i zaczęła jeść u stołu.

Ptak odleciał, usiadł potem na dachu domu złotnika i zaśpiewał:

"Moja matka mnie zarżnęła,
Ojciec mnie zeżarł,
Moja siostra Marlenka,
Szukała wszystkich moich kości,
Zawiązała je w jedwabnej chuście,
Położyła pod krzewem jałowca.
ćwir, ćwir, jaki piękny ze mnie ptak!"

Złotnik siedział w swoim warsztacie i robił złoty łańcuch. Usłyszał wtem
ptaka, jak śpiewa na jego dachu. Wstał, a kiedy przechodził przez próg,
zgubił jednego buta. Wyszedł wprost na środek ulicy w jednym bucie i
jednej skarpetce. W jednej ręce trzymał złoty łańcuch, a w drugiej
obcążki, a słońce świeciło mocno na ulicę, gdy dojrzał ptaka. "Ptaku,"
rzekł, "Jakże pięknie śpiewasz! Zaśpiewaj mi ten kawałek jeszcze
raz." - "Nie," odparł ptak, "nie śpiewam drugi raz za darmo. Daj mi
złoty łańcuch, to zaśpiewam." - "Weź więc ten złoty łańcuch i
zaśpiewaj mi jeszcze raz." Przyleciał więc ptak i wziął łańcuch w prawą
łapę, usiadł przed złotnikiem i zaśpiewał:

"Moja matka mnie zarżnęła,
Ojciec mnie zeżarł,
Moja siostra Marlenka,
Szukała wszystkich moich kości,
Zawiązała je w jedwabnej chuście,
Położyła pod krzewem jałowca.
ćwir, ćwir, jaki piękny ze mnie ptak!"

Potem ptak odleciał do szewca, usiadł na jego dachu i śpiewał:

"Moja matka mnie zarżnęła,
Ojciec mnie zeżarł,
Moja siostra Marlenka,
Szukała wszystkich moich kości,
Zawiązała je w jedwabnej chuście,
Położyła pod krzewem jałowca.
ćwir, ćwir, jaki piękny ze mnie ptak!"

Szewc usłyszał to i wybiegł w koszuli przed drzwi, spojrzał na dach,
lecz musiał oczy zasłonić ręką by słońce go nie oślepiało. "Ptaku,"
rzekł, "ale ty ładnie śpiewasz." Zawołał przez drzwi "żono, wyjdź na
chwilę. Jest tu ptak, który cudnie śpiewa" Zawołał córkę i dzieci i
czeladników, chłopców i dziewki, a wszyscy wyszli na ulicę i przyglądali
się ptakowi, a był on piękny o czerwonych i zielonych piórach, a wokół
szyi był jak ze szczerego złota, oczy świeciły mu w głowie jako gwiazdy.
"Ptaku," rzekł szewc, "Zaśpiewaj mi ten kawałek jeszcze raz." -
"Nie," powiedział ptak, "Drugi raz nigdy nie śpiewam za darmo, musisz
mi coś dać." - "żono," rzekł szewc, "Idź do warsztatu, na półce jest
tam para czerwonych butów. Przynieś je tu." Poszła więc żona i
przyniosła buty. "No, ptaku," rzekł szewc, "zaśpiewaj mi teraz ten
kawałek." Przyfrunął więc ptak i wziął buty w lewą łapę, poleciał na
dach i zaśpiewał:

"Moja matka mnie zarżnęła,
Ojciec mnie zeżarł,
Moja siostra Marlenka,
Szukała wszystkich moich kości,
Zawiązała je w jedwabnej chuście,
Położyła pod krzewem jałowca.
ćwir, ćwir, jaki piękny ze mnie ptak!"

A gdy już zaśpiewał, odleciał, łańcuch trzymał w prawej, a buty w lewej
łapie. Odleciał zaś daleko do młyna, a młyn robił "klip klap, klip
klap, klip klap" W młynie pracowało dwudziestu młynarczyków. Trzymali
kamień i ciosali go "hik hak, hik hak, hic hak," a młyn robił "klip
klap, klip klap, klip klap" Ptak usiadł na lipie i śpiewał:

"Moja matka mnie zarżnęła,

przestał jeden

Ojciec mnie zeżarł,

Przestało jeszcze dwóch i zaczęli słuchać,

Moja siostra Marlenka,

Pracę przerwało jeszcze czterech,

Szukała wszystkich moich kości,
Zawiązała je w jedwabnej chuście,

Ciosało jeszcze tylko ośmiu,

Położyła

jeszcze tylko pięciu

pod krzewem jałowca.

jeszcze jeden

ćwir, ćwir, jaki piękny ze mnie ptak!"

Ostatni zdążył jeszcze usłyszeć końcową strofę. "Ptaku," powiedział,
"ale cudnie śpiewasz! daj jeszcze raz posłuchać, zaśpiewaj jeszcze
raz." - "Nie," odparł ptak, "drugi raz nie śpiewam za darmo, daj mi
kamień młyński, a zaśpiewam." - "Dobrze," powiedział, jeśli mi da
posłuchać, będzie go miał." - "Tak," powiedzieli inni, "Niech
zaśpiewa jeszcze raz, a go dostanie!" Ptak sfrunął więc z drzewa, a
młynarczykowie całą dwudziestką przytoczyli kamień, "uch och, uch och,
uch..." Ptak wsadził głowę w otwór, a wyglądał w nim jak w kołnierzu.
Pofrunął na drzewo i zaśpiewał:

"Moja matka mnie zarżnęła,
Ojciec mnie zeżarł,
Moja siostra Marlenka,
Szukała wszystkich moich kości,
Zawiązała je w jedwabnej chuście,
Położyła pod krzewem jałowca.
ćwir, ćwir, jaki piękny ze mnie ptak!"

Ptak odleciał, a w prawej łapie miał łańcuch w lewej buty, wokół szyi
kamień młyński, poleciał daleko do domu swego ojca.

W izbie siedział ojciec matka i Marlenka przy stole, a ojciec rzekł:
"Jakoś mi wesoło i błogo" - "Nie," rzekła matka, "Jakoś mi
straszno, jakby miała nadejść ciężka burza." A Marlenka płakała i
płakała. Wtedy przyleciał ptak i usiadł na dachu, a ojciec rzekł "Tak
mi wesoło, słońce świeci tak pięknie i czuję się tak, jakbym miał
spotkać starego znajomego." - "Nie," powiedziała żona, "Straszno mi,
aż zęby szczękają, a w żyłach płynie ogień. A Marlenka siedziała w kącie
i płakała, płakała i płakała, a przed nosem miała talerz i kapały do
niego łzy. Ptak usiadł zaś na krzewie jałowca i zaśpiewał:

"Moja matka mnie zarżnęła,

Matka zatkała uszy i zamknęła oczy i nie chciała nic widzieć ni słyszeć,
lecz w uszach szumiał jej najsilniejszy ze sztormów, a w oczach płonął
jej ogień niczym błyskawica.

Ojciec mnie zeżarł,

"Ach, matko," powiedział mąż, "Ptak śpiewa tak cudnie, słońce świeci
tak ciepło."

Moja siostra Marlenka,

Marlenka włożyła głowę między kolana i płakała, ojciec zaś rzekł: Muszy
wyjść zobaczyć tego ptaka z bliska" - " Ach, nie idź," powiedziała
żona, zdaje mi się, jakoby dom cały w płomieniach stał" Lecz mąż
wyszedł i ujrzał ptaka.

Szukała wszystkich moich kości,
Zawiązała je w jedwabnej chuście,
Położyła pod krzewem jałowca.
ćwir, ćwir, jaki piękny ze mnie ptak!"

Wtem ptak upuścił łańcuch, który spadł ojcu prosto na szyję i bardzo
ładnie na niej leżał. Wszedł ojciec do domu i rzekł: "Patrzcie, cóż to
za cudny ptak, złoty łańcuch mi podarował. Tak pięknie wygląda." Lecz
żonie było straszno, omdlała w izbie, a czapka spadła jej z głowy. Ptak
zaśpiewał zaś znowu:

"Moja matka mnie zarżnęła,

"Ach, gdybym leżała głęboko pod ziemią, nie musiałabym tego słuchać."

Ojciec mnie zeżarł,

Wtem żona znów upadła jak martwa na ziemię.

Moja siostra Marlenka,

"Ach," powiedziała Marlenka "Wyjdę zobaczyć, czy i mi czego ptak nie
podaruje." Wyszła więc.

Szukała wszystkich moich kości,
Zawiązała je w jedwabnej chuście,

A ptak zrzucił jej buty.

Położyła pod krzewem jałowca.
ćwir, ćwir, jaki piękny ze mnie ptak!"

Zrobiło jej się błogo i wesoło. Zaniosła nowe, czerwone buty do izby i
tańczyła w nich a skakała. "Ach," powiedziała, "byłam taka smutna,
jak wychodziłam, a teraz jestem taka wesoła. Cóż za cudny to ptak, co mi
parę czerwonych butów podarował." - "Nie," powiedziała kobieta i
skoczyła do góry, a włosy stanęły jej do góry dęba jak płomienie ognia,
"Czuję się tak, jakby świat się kończył. Wyjdę zobaczyć, czy i mi
weselej nie będzie." A gdy wyszła przez drzwi, trach! Ptak zrzucił jej
kamień młyński na głowę, który ją zabił. Ojciec i Marlenka usłyszeli to
i wyszli. A z tego miejsca, gdzie siedział ptak, poczęła uchodzić para,
płomienie i ogień, a gdy to już przeszło, stał tam chłopczyk, wziął ojca
i Marlenkę za ręce i byli we trójkę bardzo szczęśliwi, siedli w domu za
stołem i jedli.
