# author: Gebrüder Grimm
# source: tbc
# url: https://www.grimmstories.com/pl//grimm_basnie/o_chlopcu_ktory_u_trzech_mistrzow_pobieral_nauke
# note: copyright of translation tbc

## O chłopcu, który u trzech mistrzów pobierał naukę 

Żył sobie kiedyś w Szwajcarii stary hrabia i miał synka jedynaka, który
był głupi i nie mógł się niczego nauczyć. Pewnego razu ojciec rzekł do
niego:

- Słuchaj, mój synu, niczego nie zdołam ci wbić do głowy, choćbym nie
wiem jak się starał. Muszę cię wysłać w świat i oddać na naukę do
sławnego mistrza, niech on spróbuje na tobie swoich sił.

Chłopiec wyjechał do obcego miasta i spędził u owego mistrza cały rok.
Po upływie dwunastu miesięcy wrócił do domu i ojciec go spytał:

- No i co, synu, czego się nauczyłeś?

- Ojcze, nauczyłem się rozumieć szczekanie psów - odparł syn.

- Na litość boską! - krzyknął ojciec. - I to wszystko, czegoś się
nauczył? Teraz poślę cię do innego miasta i do innego mistrza.

Chłopiec znów wyjechał i u nowego mistrza przebywał również cały rok.
Gdy wrócił, ojciec zadał mu to samo pytanie:

- Mój synu, czegoś się nauczył?

A syn odrzekł:

- Ojcze, nauczyłem się rozumieć mowę ptaków.

Ojciec wpadł w gniew i zawołał:

- Ach, ty nicponiu, straciłeś tyle cennego czasu i niczego się nie
nauczyłeś, a teraz śmiesz mi się pokazywać na oczy! Poślę cię do jeszcze
jednego mistrza, ale jeśli i tym razem niczego się nie nauczysz,
wyrzeknę się ciebie.

U trzeciego mistrza chłopiec też spędził cały rok, a kiedy wrócił do
domu i ojciec go zapytał:

- Mój synu, czegoś się nauczył?

Odpowiedział:

- Kochany ojcze, przez ten rok nauczyłem się rozumieć, co skrzeczą
żaby.

Wtedy ojca ogarnął straszny gniew, zerwał się jak oparzony, przywołał
sługi i rzekł im:

- Ten człowiek już nie jest moim synem, wyrzekam się go i rozkazuję
wam, wyprowadźcie go do lasu i pozbawcie życia.

Wyprowadzili go więc, ale kiedy mieli chłopca zabić, litość ich zdjęła i
puścili go wolno. Wyłupili oczy sarnie i obcięli jej język, aby
posłużyły im za dowód wykonania rozkazu hrabiego.

Chłopiec powędrował przed siebie i po niejakim czasie zaszedł do pewnego
zamku, gdzie poprosił o nocleg.

- No cóż - rzekł pan zamku - jeśli chcesz, możesz przenocować w starej
wieży, ale ostrzegam, że grozi ci tam śmiertelne niebezpieczeństwo, bo w
tej wieży jest pełno rozjuszonych psów, które ujadają i skowyczą bez
ustanku, a o pewnej porze trzeba człowieka rzucić im na pożarcie.

Cała okolica z tego powodu pogrążona była w smutku i żałobie i nikt nie
widział wyjścia. Młodzieniec okazał się jednak nieustraszony i rzekł:

- Pozwólcie, że zajdę do tych ujadających psów, dajcie mi tylko jakieś
żarcie, żebym mógł im zatkać pyski; one nie zrobią mi krzywdy.

Jak tego chciał, dostał żarcie dla dzikich bestii i wpuszczono go do
wieży. Kiedy tam wszedł, psy wcale na niego nie szczekały, obskoczyły go
tylko, przyjaźnie machając ogonami, zżarły to, co im przyniósł, a jego
nawet nie tknęły. Nazajutrz ku powszechnemu zdumieniu chłopiec wyszedł z
wieży zdrów i cały i powiedział panu zamku:

- Psy wyjawiły mi, dlaczego osiadły w tej wieży i sieją grozę w całym
kraju. Otóż zostały one zaczarowane i teraz strzegą wielkiego skarbu,
ukrytego w wieży, a dopóty nie zaznają spokoju, dopóki skarb nie
zostanie zabrany z wieży, a jak należy tego dokonać, dowiedziałem się
również od nich.

Wszyscy, którzy to słyszeli, ucieszyli się ogromnie, a pan zamku
postanowił młodzieńca usynowić, jeśli on podjąłby zamiar doprowadzić
sprawę do szczęśliwego końca. Śmiałek zszedł więc znów na dół, a że
wiedział, co ma robić, dopiął swego celu i wyniósł z wieży skrzynię
pełną złota. Odtąd nigdy już nie usłyszano wycia rozjuszonych psów,
znikły one, a kraj został uwolniony od potwornej plagi.

Po pewnym czasie młodzieniec postanowił wybrać się do Rzymu. Po drodze
mijał bajoro, w którym skrzeczały żaby. Jął pilnie nasłuchiwać, a kiedy
zgłębił ich mowę, popadł w smutek i zamyślenie. Dotarł wreszcie do
Rzymu, gdzie właśnie zmarł papież, a kardynałów ogarnęła niepewność,
kogo należy wybrać na jego następcę. Zgodzili się w końcu, że papieżem
powinien być wybrany ten, na którego w jakiś cudowny sposób wskaże Bóg.
Ledwie zapadło to postanowienie, młody hrabia wszedł właśnie do kościoła
i oto nagle ukazały się dwa śnieżnobiałe gołębie, które usiadły na jego
obu ramionach. Zgromadzeni kapłani uznali, że to znak od Boga, i
zapytali go natychmiast, czy chce zostać papieżem. Zawahał się w
pierwszej chwili, bo nie wiedział, czy jest tego godzien; ale gołębie mu
doradziły, żeby wyraził zgodę, więc w końcu powiedział:

- Tak.

Został zaraz namaszczony i wyświęcony i tym samym sprawdziło się to, co
usłyszał po drodze od żab i co nim tak głęboko wstrząsnęło: że będzie
papieżem. Musiał potem odprawić mszę, a że nie miał o tym najmniejszego
pojęcia - dwa gołębie siedziały mu wciąż na ramionach i szeptały
wszystko do ucha.
