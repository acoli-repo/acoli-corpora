# author: Gebrüder Grimm
# source: tbc
# url: https://www.grimmstories.com/pl//grimm_basnie/domek_lesny
# note: copyright of translation tbc

## Domek leśny 

Ubogi drwal żył z żoną i trzema córkami w małej chatce na skraju
odludnego lasu. Pewnego poranka idąc do pracy rzekł drwal do żony:

- Przyślij mi obiad przez najstarszą córkę do lasu, bo inaczej nie
zdążę z robotą. Aby zaś nie zbłądziła w lesie, zabiorę worek prosa i
będę rzucał ziarenka po drodze.

Kiedy słońce stanęło nad lasem, udała się dziewczynka w drogę zabrawszy
garnek zupy. Ale wróble polne i leśne, skowronki i zięby, kosy i czyżyki
dawno już pozjadały proso, i dziewczynka nie mogła znaleźć drogi. Szła
więc na chybi-trafi prosto przed siebie, aż słońce zaszło i nastała noc.
Drzewa szemrały w ciemności, sowy hukały i dziewczynka zaczęła uczuwać
lęk. Wtem ujrzała w oddali światełko, migoczące między drzewami.

- Z pewnością mieszkają tam ludzie - pomyślała - którzy dadzą mi
nocleg.

I poszła w kierunku światełka. Po pewnym czasie przybyła przed małą
chatkę, której okna były oświetlone. Zapukała do drzwi, a ochrypły głos
zawołał:

- Proszę!

Dziewczynka weszła do ciemnej sieni i zapukała do drzwi pokoju.

- Proszę! - zawołał znowu ten sam głos.

A gdy otworzyła drzwi, ujrzała siwego człowieka, który siedział przy
stole ukrywszy twarz w dłoniach, a biała jego broda spływała po stole
prawie do ziemi. Przy piecu leżały trzy zwierzątka: kurka, kogucik i
łaciata krowa. Dziewczynka opowiedziała staruszkowi o swojej przygodzie
i poprosiła o nocleg.

Staruszek zaś rzekł:

Piękna kurko, koguciku,
Łaciata króweczko,
Jak myślicie, co mam zrobić
Z tą miłą dzieweczką?

- Duks! - odparły zwierzęta, a miało to pewnie znaczyć: ,,Niech tu
zostanie''.

Starzec zaś rzekł:

- Wszystkiego jest tu pod dostatkiem, ugotuj nam w kuchni wieczerzę.

Dziewczynka znalazła w kuchni obfite zapasy i ugotowała dobrą wieczerzę,
ale o zwierzętach nie pomyślała. Przyniosła miskę do pokoju, usiadła
obok siwego staruszka i zaspokoiła głód.

Gdy się już najadła, rzekła:

- Jestem zmęczona, gdzie jest łóżko, na którym mam spać?

Zwierzęta zaś rzekły:

Z nim tylko jadłaś, z nim tylko piłaś,
O nas się wcale nie zatroszczyłaś,
Więc też nie żądaj od nas pomocy
Ani życzenia spokojnej nocy!

A starzec rzekł:

- Idź na górę, znajdziesz tam izdebkę, a w niej dwa łóżka. Pościel je
pięknie, a ja przyjdę też i położę się spać.

Dziewczynka uczyniła, co jej starzec kazał, i nie czekając na niego
położyła się do jednego z łóżek. Po chwili przyszedł staruszek, obejrzał
dziewczynkę przy blasku świecy i pokiwał głową. A kiedy ujrzał, że śpi
twardo, uniósł wieko, wiodące do piwnicy, i spuścił dziewczynkę wraz z
łóżkiem na dół.

Drwal wrócił późnym wieczorem do domu i zaczął robić żonie wyrzuty,
dlaczego pozostawiła go przez cały dzień o głodzie.

- To nie moja wina - odparła żona. - Najstarsza córka nasza poszła do
ciebie z obiadem, ale widocznie zbłądziła. Rano wróci z pewnością.

Zanim słońce wzeszło, wstał drwal, aby pójść znowu do lasu, i zażądał,
aby średnia córka przyniosła mu obiad.

- Zabiorę worek soczewicy i będę ją rozrzucał - rzekł. - Wtedy już na
pewno nie zbłądzi, bo ziarenka soczewicy są większe od prosa i wskażą
jej drogę.

W południe dziewczynka wzięła jedzenie i poszła do lasu. Ale ptaszki
dawno zjadły soczewicę i dziewczynka błąkała się po lesie, aż noc
zapadła. Wówczas przybyła, jak i jej siostra, do domku staruszka i
poprosiła o wieczerzę i nocleg. Staruszek białobrody zwrócił się do
zwierząt:

Piękna kurko, koguciku,
Łaciata króweczko,
Jak myślicie, co mam zrobić
Z tą miłą dzieweczką?

Zwierzęta odparły znowu:

- Duks!

I wszystko odbyło się jak poprzedniego wieczora.

Dziewczynka ugotowała dobrą wieczerzę, a potem jadła i piła razem ze
staruszkiem nie troszcząc się o zwierzęta. A gdy zapytała o miejsce do
spania, zwierzęta rzekły znowu:

Z nim tylko jadłaś, z nim tylko piłaś,
O nas się wcale nie zatroszczyłaś,
Więc też nie żądaj od nas pomocy
Ani życzenia spokojnej nocy!

A gdy dziewczynka zasnęła, starzec pokiwał nad nią głową i strącił ją
także do piwnicy.

Trzeciego ranka rzekł drwal do żony:

- Przyślij mi dzisiaj obiad przez najmłodszą córkę. Jest ona dobra i
posłuszna i z pewnością nie zboczy z drogi jak jej niesforne siostry.

Ale matka rzekła:

- Mamże stracić ostatnie, ulubione dziecię?

- Nie martw się - rzekł drwal. - Jest ona mądra i roztropna i z
pewnością nie zbłądzi, zwłaszcza że wezmę dużo grochu i rozsypię go
gęsto, a ziarna grochu są większe od soczewicy i na pewno wskażą jej
drogę.

Ale gdy dziewczynka poszła z obiadem do lasu, grochu już nie było na
drodze, gdyż zjadły go gołąbki leśne. Dziewczynka szła naprzód
zatroskana rozmyślając nad tym, jak głodny jest ojciec i jak martwić się
będzie matka, gdy ona zabłądzi. Wreszcie gdy wieczór zapadł, ujrzała w
oddali światełko i trafiła do leśnego domku. Prosiła grzecznie o nocleg,
a siwobrody starzec zwrócił się do zwierząt:

Piękna kurko, koguciku,
Łaciata króweczko,
Jak myślicie, co mam zrobić
Z tą miłą dzieweczką?

- Duks! - odparły znowu zwierzęta.

Wówczas dzieweczka zbliżyła się do pieca i pogłaskała kurkę, kogucika po
gładkich piórkach, a łaciatą krówkę podrapała między rogami. A gdy na
polecenie starca ugotowała smaczną zupę i postawiła miskę na stole,
powiedziała:

- Czyż mam się sama najeść i nie nakarmić biednych zwierząt? W kuchni
jest wszystkiego pod dostatkiem, zatroszczę się wpierw o zwierzątka!

I przyniosła jęczmienia, który rozsypała przed kurką i kogucikiem,
krówce zaś dała pełną naręcz wonnego siana.

- Jedzcie, jedzcie, miłe zwierzątka - rzekła. - A jak wam się zachce
pić, przyniosę wam też świeżutkiej wody.

Potem przyniosła wiadro wody, a kogucik i kurka skoczyły na jego brzeg,
zanurzyły dziobki i podniosły wnet główki do góry, tak jak piją ptaszki.
Łaciata krówka też łyknęła sobie porządnie.

Kiedy się już zwierzątka najadły i napiły, dziewczynka usiadła obok
staruszka i zjadła, co on pozostawił. Po chwili kogucik i kurka schowały
główki pod skrzydełka, a łaciata krówka potoczyła sennymi oczami.

Wtedy dziewczynka zapytała:

- Czy pójdziemy już spać?

A starzec rzekł:

Piękna kurko, koguciku,
Łaciata króweczko,
Jak myślicie, co mam zrobić
Z tą miłą dzieweczką?

Zwierzęta zaś odparły:

- Duks!

Tyś z nami jadła, tyś z nami piła,
Tyś o nas naprzód się zatroszczyła,
Więc ci będziemy wciąż ku pomocy,
Teraz życzymy spokojnej nocy!

Dzieweczka poszła na górę, pościeliła pięknie oba łóżka, a gdy
skończyła, przyszedł starzec, położył się do jednego z łóżek, a siwa
broda sięgała mu aż do stóp. Dziewczynka położyła się do drugiego łóżka,
pomodliła się i zasnęła.

Spała spokojnie do północy, gdy nagle zapanował w domu jakiś niepokój i
dziewczynka obudziła się. We wszystkich kątach trzeszczało coś i
trzaskało, drzwi otwarły się z rozmachem, a belki jęczały, jakby je
wyrywano ze spojeń. Schody zachwiały się i zaraz rozległ się trzask,
jakby się dach zapadał. Wreszcie wszystko uspokoiło się, a dziewczynka
widząc, że jej się nic złego nie stało, zasnęła znowu.

Ale gdy się obudziła rano, kiedy słońce jasno już świeciło, cóż ujrzała?
Leżała w wielkiej sali, a dokoła lśnił przepych królewski: na ścianach
na zielonym tle jedwabnym lśniły złote kwiaty, łoże było z kości
słoniowej, a kołdra z czerwonego aksamitu, na stołeczku zaś obok łóżka
stała para pantofelków, wyszywanych perłami. Dziewczynka sądziła, że to
sen, ale wnet podeszli do niej pięknie odziani słudzy i zapytali, co im
rozkaże.

- Idźcie sobie - rzekła dziewczynka. - Muszę wstać i ugotować
staruszkowi zupę oraz nakarmić kurkę, kogucika i krówkę.

Myślała, że staruszek już wstał, ale kiedy spojrzała na sąsiednie łóżko,
ujrzała zamiast starca obcego młodzieńca. Zaczęła mu się przyglądać i
przekonała się, że jest bardzo piękny. Wtedy młodzieniec obudził się,
uniósł na pościel i rzekł:

- Jestem bogatym królewiczem i zostałem zaklęty przez złą wróżkę, tak
iż musiałem jako siwy starzec żyć w lesie. I nikt nie mógł być przy
mnie, tylko trzej słudzy w postaci kurki, kogucika i krówki. Czar zaś
miał ustać wówczas dopiero, gdy zjawi się u nas dziewczynka tak dobra,
że będzie się troszczyła nie tylko o człowieka, ale i o zwierzęta. Ty
byłaś tą dziewczynką, toteż dziś o północy zostałem wyzwolony, a domek
leśny stał się znowu mym pałacem.

Kiedy oboje wstali, rozkazał królewicz trzem sługom udać się do rodziców
dziewczynki i zaprosić ich na wesele.

- A gdzie są moje siostry? - zapytała dziewczynka.

- Zamknąłem je w piwnicy, a jutro każę je wyprowadzić do lasu, gdzie
będą służyły u węglarza za kucharki, póki się nie poprawią i nie
zrozumieją, że nie wolno głodzić biednych zwierząt.
