# author: Gebrüder Grimm
# source: tbc
# url: https://www.grimmstories.com/pl//grimm_basnie/doktor_wszechwiedzacy
# note: copyright of translation tbc

## Doktor Wszechwiedzący 

Żył sobie niegdyś ubogi chłop. Nazywał się Rak. Pewnego razu pojechał on
do miasta z wozem drewna i sprzedał je za dwa dukaty pewnemu doktorowi.
Kiedy przyszedł po pieniądze, doktor siedział właśnie przy obiedzie.
Chłopu tak się spodobało piękne nakrycie i wspaniałe jedzenie, że
zapytał doktora, czy i on nie mógłby zostać doktorem.

- O, tak - odparł doktor - to bardzo łatwo.

- A cóż mam robić w tym celu? - zapytał chłop.

- Najpierw kup sobie elementarz, taki, w którym w środku jest piękny
kogut. Potem sprzedaj wóz i woły, a za otrzymane pieniądze kup sobie
ubranie, sprzęty i wszystko, co jest potrzebne doktorowi. Wreszcie każ
sobie wymalować szyld z napisem: ,,Ja jestem doktor Wszechwiedzący'' i
przybij go sobie nad drzwiami.

Chłop uczynił wszystko, co mu doktor kazał Kiedy tak sobie jakiś czas
podoktorował, ukradziono pewnemu bogatemu panu wielką sumę pieniędzy.
Wówczas powiedziano mu, że w tej a tej wsi jest niejaki doktor
Wszechwiedzący, który z pewnością będzie wiedział, gdzie są pieniądze.
Pan kazał natychmiast zaprząc do powozu, pojechał do wsi i zapytał
chłopa, czy to on jest doktorem Wszechwiedzącym.

- Tak, to ja - odparł chłop.

- Więc pójdź ze mną i znajdź mi skradzione pieniądze.

- Dobrze, ale Magda, moja żona, też musi pójść.

Pan zgodził się i zabrał ich oboje do powozu. Kiedy przybyli do pałacu,
stół był nakryty do obiadu i pan poprosił chłopa, aby zjadł z nim razem.

- Dobrze - odparł chłop - ale Magda, moja żona, też musi jeść z nami.

Pan zgodził się i zasiedli wszyscy troje do stołu.

Kiedy pierwszy sługa wniósł półmisek z jadłem, chłop trącił żonę łokciem
i rzekł:

- Magda, to pierwszy!

Miał na myśli pierwszy półmisek. Sługa zaś sądził, że to ma znaczyć:

- To pierwszy złodziej!

A że był nim rzeczywiście, zląkł się bardzo i wyszedłszy z pokoju rzekł
do swoich kompanów:

- Ten doktor wie wszystko, źle będzie z nami. Powiedział, że jestem
pierwszy.

Drugi sługa nie chciał wejść do pokoju, ale musiał. A gdy się zbliżył z
półmiskiem, chłop trącił żonę i rzekł:

- Magda, to drugi!

Sługa zląkł się i jak najszybciej umknął z pokoju.

Nie lepiej poszło trzeciemu, a chłop rzekł znowu:

- Magda, to trzeci!

I ten sługa prędko wybiegł z pokoju.

Czwarty sługa wniósł zamkniętą wazę, a pan chcąc wypróbować doktora
Wszechwiedzącego zapytał, co jest w wazie. A były tam raki. A chłop, nie
wiedząc o tym i nie widząc dla siebie ratunku, jęknął:

- O, ja biedny Rak!

Gdy to pan usłyszał, zawołał:

- Teraz widzę, że naprawdę wiesz wszystko, będziesz więc wiedział
także, gdzie są moje pieniądze!

Ale sługa przeląkł się tak bardzo, że mrugnął na chłopa, aby wyszedł na
chwilkę z pokoju. W korytarzu podeszli doń czterej słudzy i wyznali, że
to oni ukradli pieniądze, ale oddadzą je chętnie, byleby doktor nie
zdradził ich przed panem. Zaprowadzili go też na miejsce, gdzie ukryte
były pieniądze. Doktor zgodził się na to i wrócił do pokoju, siadł przy
stole i rzekł:

- Panie, teraz poszukam w swej księdze, gdzie są pieniądze.

Piąty zaś sługa zakradł się do pieca, aby podsłuchać, czy doktor wie
naprawdę wszystko. Doktor zaś otworzył swój elementarz i począł szukać
koguta. A że nie mógł go znaleźć, mruknął pod nosem:

- Siedzisz tam, ale będziesz musiał wyleźć.

Gdy to usłyszał sługa, który siedział w piecu, wyskoczył przerażony i
zawołał:

- Ten człowiek wie wszystko!

Teraz doktor Wszechwiedzący pokazał panu, gdzie są ukryte pieniądze, ale
nie rzekł nic, kto je ukradł. Obydwie strony wynagrodziły go sowicie i
wkrótce stał się on sławnym człowiekiem.
