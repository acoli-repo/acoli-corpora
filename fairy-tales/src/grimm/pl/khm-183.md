# author: Gebrüder Grimm
# source: tbc
# url: https://www.grimmstories.com/pl//grimm_basnie/dary_malego_ludku
# note: copyright of translation tbc

## Dary małego ludku 

Krawiec i złotnik wędrowali sobie razem i pewnego wieczoru, kiedy słońce
skryło się za górami, usłyszeli dźwięki dalekiej muzyki, która stawała
się coraz wyraźniejsza. Brzmiała ona niezwykle, ale tak uroczo, że obaj
zapomnieli o zmęczeniu i szparkim krokiem szli dalej. Księżyc już
wzeszedł, kiedy dotarli do stóp wzgórza, na którym ujrzeli tłum małych
człowieczków, niewiast i mężczyzn, trzymających się za ręce i z
największą wesołością i ożywieniem wirujących w tańcu: śpiewali przy tym
wdzięcznymi głosami. I tę właśnie muzykę słyszeli z daleka wędrowcy.
Pośrodku tanecznego kręgu siedział starzec, nieco większy niż otaczający
go ludkowie, w barwnej opończy i z białą jak śnieg brodą spływającą na
piersi. Dwaj przybysze stanęli zdziwieni i jęli przyglądać się tańcom.
Starzec dał im znak, by podeszli bliżej, a tancerze ochoczo rozstąpili
się na ich przyjęcie. Złotnik, który miał garb i jak wszyscy garbaci był
dość śmiały, zbliżył się pierwszy. Krawiec czuł się zrazu onieśmielony i
trzymał się na uboczu, ale widząc, jak wszyscy wesoło się bawią, wziął
się na odwagę i poszedł w ślady towarzysza. Krąg zamknął się za nim, a
mały ludek śpiewał i tańczył dalej wśród dzikich podskoków. Nagle
starzec wyjął zza pasa szeroki nóż i zaczął go ostrzyć, a kiedy go już
dostatecznie naostrzył, rozejrzał się za obcymi przybyszami. Strach ich
obleciał, ale nie mieli nawet czasu na zebranie myśli, bo staruszek
chwycił złotnika i za jednym zamachem zgolił mu włosy na głowie i brodę.
Zaraz potem to samo uczynił z krawcem. Ich lęk znikł bez śladu, kiedy
sędziwy mąż wykonawszy swe zadanie poklepał obu po ramieniu, jakby ich
chciał pochwalić za to, że bez oporu poddali się jego woli. Wskazał
palcem stertę węgla leżącą z boku i gestami dał im do zrozumienia, aby
napełnili sobie nim kieszenie. Obaj go usłuchali, chociaż nie wiedzieli,
co im z tego węgla przyjdzie, po czym ruszyli na poszukiwanie noclegu.
Kiedy zeszli w dolinę, dzwon pobliskiego klasztoru zaczął bić dwunastą.
W tejże chwili umilkł śpiew, wszystko znikło, a opustoszałe wzgórze
tonęło w blasku księżyca.

Dwaj wędrowcy znaleźli na noc schronienie i ległszy na posłaniu ze słomy
przykryli się swymi kapotami. Ze zmęczenia zapomnieli jednak wyjąć z
kieszeni węgiel. Bolesny ucisk ciała zbudził ich wcześniej niż zwykle.
Sięgnąwszy do kieszeni nie chcieli oczom wierzyć, kiedy ujrzeli miast
węgla szczere złoto. Zaś włosy na głowie i brodzie odrosły im przez noc
w dawnej obfitości. Stali się więc oto bogaczami, przy czym złotnik,
który w swej zachłanności lepiej wypełnił kieszenie, miał dwa razy tyle
złota, co krawiec. Lecz chciwiec, kiedy wiele posiada, pragnie mieć
jeszcze więcej. I tak złotnik zaczął namawiać krawca, aby zatrzymali się
w drodze jeszcze dzień jeden i wieczorem udali się znów do starca na
wzgórze po następną porcję skarbów.

Krawiec jednak odmówił:

- Ja jestem zadowolony z tego, co już mam. Zostanę teraz majstrem,
poślubię najmilszą mi rzecz (jak nazwał swoją ukochaną) i będę
szczęśliwym człowiekiem.

Spełniając prośbę towarzysza zatrzymał się z nim razem. Pod wieczór
złotnik zarzucił sobie na ramię jeszcze parę toreb, aby zgarnąć jak
najwięcej skarbów, po czym ruszył drogą ku wzgórzu. Podobnie jak
poprzedniej nocy, mały ludek śpiewał i tańczył, starzec ogolił przybysza
równie sprawnie i dał mu znak, by wziął sobie węgla ze stosu. Ten nie
omieszkał naładować po brzegi toreb i kieszeni, po czym uszczęśliwiony
wrócił do towarzysza i na noc przykrył się kapotą.

- Jeśli nawet złoto będzie mnie gniotło - rzekł - jakoś to zniosę.

I zasnął z błogą nadzieją, że rano zbudzi się jako bogaty człowiek.
Ledwie oczy otworzył, zerwał się czym prędzej, aby zajrzeć do kieszeni.
Jakże się jednak zdumiał, gdy wyjął z nich tylko czarny węgiel i choć
sięgał raz po raz, złota nie było ani śladu.

- Zostało mi przynajmniej to, co zdobyłem poprzedniej nocy - pomyślał,
ale jakież było jego przerażenie, kiedy się okazało, że i tamten skarb
zamienił się z powrotem w węgiel. Uderzył się czarną od węglowego pyłu
dłonią w czoło i poczuł, że całą głowę ma równie łysą i gładką, jak
brodę. Niepowodzenia jego na tym się jednak nie skończyły, spostrzegł
bowiem dopiero teraz, że do garbu na plecach przybył mu drugi, równie
pokaźny na piersi. Zrozumiał, że wszystko to są kary za chciwość i
wybuchnął głośnym płaczem. Poczciwy krawiec, obudzony tym lamentem, jął
pocieszać nieszczęśliwego, jak tylko potrafił, i rzekł do niego:

- Jesteś przecie towarzyszem mej wędrówki, zostaniesz więc ze mną i
razem będziemy korzystać z mego skarbu.

I dotrzymał słowa, ale biedny złotnik musiał do końca życia dźwigać oba
garby i łysą głowę przykrywać czapką.
