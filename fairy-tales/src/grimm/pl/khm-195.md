# author: Gebrüder Grimm
# source: tbc
# url: https://www.grimmstories.com/pl//grimm_basnie/klos_zyta
# note: copyright of translation tbc

## Kłos żyta 

W dawnych, bardzo dawnych czasach, kiedy Pan Bóg we własnej osobie
chodził jeszcze po ziemi, była ona o wiele bardziej płodna niż dzisiaj:
wtedy kłosy dawały plon nie pięćdziesięcio- czy sześćdziesięcio-, ale
czterysto- a nawet pięćsetkrotny. Ziarno obrastało źdźbło od samego dołu
aż do samej góry, kłos miał taką długość, jak źdźbło. Ale tacy już są
ludzie, że korzystając z obfitości dobra nie zważają na
błogosławieństwo, które od Boga pochodzi, stają się obojętni i
lekkomyślni.

Pewnego razu niewiasta przechodziła koło łanu żyta, a dziecko, które
biegło u jej boku, wpadło do kałuży i pobrudziło sobie sukienkę. Matka
zerwała garść pięknych kłosów i jęła czyścić nimi sukienkę dziecka.
Kiedy Pan Bóg to zobaczył, rozgniewał się i rzekł:

- Odtąd żyto nie będzie miało kłosów, ludzie nie są godni niebieskich
darów.

Ci, którzy byli przy tym obecni, przerazili się, padli na kolana i
zaczęli prosić Boga, żeby choć trochę ziarna pozostawił na źdźble słomy:
jeśli ludzie na to nie zasługują, to niech się chociaż zlituje nad
niewinnymi kurami, które będą musiały zdechnąć z głodu. Pan Bóg
przewidując ich nędzę, zmiłował się nad nimi i spełnił ich prośbę.
Pozostawił na życie takie kłosy, jakie ma ono do dziś.
