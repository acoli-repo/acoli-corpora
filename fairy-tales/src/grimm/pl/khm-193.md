# author: Gebrüder Grimm
# source: tbc
# url: https://www.grimmstories.com/pl//grimm_basnie/zlodziej_nad_zlodzieje
# note: copyright of translation tbc

## Złodziejski Majster 

Pewnego dnia siedział przed biednym domkiem stary człowiek ze swoją
żoną. Chcieli odpocząć troszkę od pracy. Nagle podjechał wóz, który
ciągnęły cztery kare rumaki. Wysiadł z niego bogato ubrany pan. Chłop
wstał, podszedł do pana i zapytał, czego sobie życzy i w czym może mu
służyć. Obcy podał staremu rękę i rzekł: "Nie chcę nic prócz wiejskiego
jadła, uszykujcie mi kartofli, jakie w y jecie, usiądę z nimi przy
waszym stole i z radością je zjem." Chłop uśmiechną się i rzekł:
"Jesteście hrabią, albo i księciem, wielcy panowie miewają czasem takie
chętki. Wasze życzenie niech będzie spełnione." Kobieta poszła do
kuchni i zaczęła myć kartofle i trzeć je, chciała zrobić z nich pyzy,
jakie chłopi jadają. Podczas gdy ona stała przy pracy, chłop rzekł do
obcego "Chodźcie tymczasem ze mną do ogrodu, mam tam jeszcze coś do
zrobienia." W ogrodzie kopał dziury i właśnie chciał sadzić drzewa.
"Nie macie dzieci," zapytał obcy, "które pomogłyby wam w robocie?"
-- "Nie," odrzekł chłop, "Miałem syna," dodał, "ale dawno temu
wyruszył w daleki świat. To było niewydarzone chłopaczysko, mądre i
przebiegłe, ale nie chciał się nic uczyć, robił tylko głupie posty. W
końcu uciekł i nic nie słyszałem o nim od tego czasu." Stary wziął
drzewo, wsadził w dziurę, obok wbił palik, a gdy podsypał ziemi i ją
ubił, uwiązał pień z dołu, na górze i po środku sznurkiem ze słomy do
palika. "Powiedzcie mi," rzekł pan, "Dlaczego nie uwiążecie do palika
tego krzywego, sękatego drzewa, które tam w rogu zgina się aż do ziemi,
żeby rosło proste?" Stary uśmiechnął się i rzekł "Panie, mówicie po
swojemu, ale widać, że ogrodnictwo to nie wasza dziedzina. To drzewo
jest stare i wiele już przeszło, nikt go nigdy nie wyprostuje. Drzewa
trzeba prostować póki są młode." -- "To tak jak z waszym synem,"
rzekł obcy, "Gdybyście go prostowali, jak był młody, to by nie uciekł.
Teraz pewnie stwardniał i zrobił się sękaty." -- "Pewnie,"
odpowiedział stary, "Minęło tyle czasu od kiedy odszedł, na pewno się
zmienił." -- "Poznalibyście go, jakby stanął przed wami?" zapytał
obcy, "Z twarzy ciężko, " odpowiedział chłop, "ale ma na sobie znak,
znamię na plecach, wygląda ja fasola." Gdy to powiedział, obcy zdjął
surdut, obnażył plecy i pokazał chłopu fasolę. "Dobry Boże," zawołał
stary, "Naprawdę jesteś moim synem," i miłość do własnego dziecka
obudziła się w jego sercu. "Ale," dodał, "jak możesz być moim synem,
stałeś się wielkim panem, żyjesz w bogactwie i przepychu! W jaki sposób
do tego doszedłeś?" -- "Ach, ojcze," odparł syn, "młode drzewo nie
było uwiązane do palika i urosło krzywe. Teraz jest za stare i nie
będzie już proste. Jak to wszystko zdobyłem? Zostałem złodziejem. Lecz
nie bójcie się, jestem złodziejskim majstrem, nie ma dla mnie zamka, ni
rygla, co mi się spodoba, jest moje. Nie myślcie, że kradnę jak
pospolity złodziej, biorę jeno co zbywa bogatym. Biedni ludzie są
bezpieczni, wolę im dawać niż brać. A tego, co mogę mieć bez trudu,
podstępu i zręczności, nawet nie tykam." -- "Ach, mój synu, " rzekł
ojciec, "I tak mi się to nie podoba, bo złodziej to w końcu i tak
złodziej, powiadam ci, źle skończysz." -- Zaprowadził go do matki, a
gdy usłyszała, że to jej syn, płakała z radości, lecz gdy rzekł, że
został złodziejskim majstrem, dwie rzeczki spływały jej po twarzy.
Wreszcie rzekła "Nawet jeśli to złodziej, jest moim synem i moje oczy
mogły go jeszcze raz ujrzeć."

Usiedli do stołu, on zaś znów jadł ze swoimi rodzicami lichą strawę,
jakiej już dawno nie jadł. Ojciec rzekł: "Jeśli nasz pan, hrabia na
zamku, dowie się kim jesteś i co robisz, nie weźmie cię na ręce by cię
ukołysać, jak to robił przy chrzcielnicy, każe cię huśtać na stryczku."
-- "Nie martwcie się, ojcze, nic mi nie zrobi, bo znam się na moim
rzemiośle. Sam do niego jeszcze dziś pójdę." Gdy zbliżał się wieczór,
złodziejski majster wsiadł do wozu i pojechał do zamku. Hrabia przyjął
go z grzecznością, bo uważał go za wielkiego pana. Gdy jednak obcy
pozwolił się poznać, zbladł i przez pewien czas milczał. W końcu rzekł:
"Jesteś moim chrześniakiem, dlatego okażę ci łaskę i będę dla ciebie
pobłażliwy. A że się chwalisz, iż jesteś złodziejskim majstrem,
wypróbuję twojej sztuki, a jeśli próby nie zdasz, będziesz miał wesele z
córką powroźnika, a krakanie kruków będzie ci przygrywało." -- "Panie
hrabio, rzekł majster, "Wynajdźcie sobie trzy rzeczy, choćby nie wiem
jak trudne, a jeśli zadania nie wykonam, róbcie ze mną, co wam się
podoba." Hrabia namyślał się parę chwil, a potem rzekł: "Dobrze,
najpierw ukradnij ze stajni mojego konia przybocznego, po drugie
ukradniesz spode mnie i mojej żony prześcieradło, gdy zaśniemy, ale tak
żebyśmy niczego nie spostrzegli, do tego jeszcze obrączkę mojej żony, po
trzecie i na koniec ukradniesz z kościoła proboszcza i kościelnego.
Miarkuj sobie to wszystko, bo wyjdzie ci to gardłem."

Majster poszedł najpierw do pobliskiego miasta. Kupił tam od starej
chłopki ubrania i je przywdział. Potem zafarbował sobie twarz na
brązowo, domalował sobie jeszcze zmarszczki, że żaden człek by go nie
poznał. W końcu napełnił beczułkę starym węgierskim winem, z którym
zmieszał mocny środek nasenny. Beczułkę ułożył w koszu, który wziął na
plecy i ruszył powolnym, chwiejnym krokiem do zamku hrabiego. Było już
ciemno, gdy dotarł, usiadł na dziedzińcu na kamieniu i zaczął kaszleć,
jak stara, chora na płuca baba i pocierał ręce, jakby mu było zimno.
Przed drzwiami stajni leżeli żołnierze wokół ogniska, jeden z nich
dostrzegł kobietę zawołała: "Chodźcie bliżej, mateczko, ogrzejcie się
przy nas. Nie masz jeszcze noclegu i przyjmiesz ten, który ci dadzą."
Stara przyczłapała, poprosiła, by zdjęto jej z pleców kosz i usiadła z
nimi przy ogniu. "Cóż tam masz za beczułkę, stary rupciu?" zapytał
jeden. "Dobry łyczek wina," odpowiedziała, "żyję z handlu, za
pieniądze i dobre słowo, dam wam szklaneczkę." - "Dawaj no tutaj,"
rzekł żołnierz, a gdy skosztował z e szklaneczki, zawołał, "Dobre wino,
wypiję jeszcze jedną," kazał sobie polać, a reszta poszła za jego
przykładem. "Chodźta, kamraci," zwołał jeden do tych, co siedzieli w
stajni, " mamy tu mateczką z wińskiem, takim starym jako ona sama,
weźcie i wy łyczka, ogrzeje wam żołądki lepiej niż nasz ogień." Stara
zaniosła beczułkę do stajni. Jeden usiadł na osiodłanego konia, drugi
trzymał uzdę w ręku, trzeci trzymał ogon. Polewała, ile chcieli, aż
źródło wyschło. Niedługo jednemu wypadła uzda z ręki, opadł i zaczął
chrapać, drugi puścił ogon, a chrapał jeszcze głośniej. A ten na siodle,
został na nim, ale pochylił się głową aż do końskiej szyi, spał i
powietrze leciało mu z ust jak z kowalskiego miecha. Żołnierze na
zewnątrz już dawno posnęli, leżeli na ziemi i ani się ruszyli, jakby
byli z kamienia.

Gdy złodziejski majster ujrzał, że mu się powiodło, dał jednemu linę w
rękę zamiast uzdy, drugiemu, który trzymał ogon, dał słomianą wiechę,
ale co miał zrobić z tym na końskim grzbiecie? Zrzucić go nie chciał,
mógłby się zbudzić i podnieść krzyk. Ale znał na to radę, odpiął pasek
od siodła, przywiązał do siodła parę lin, które wisiały na pierścieniach
u ściany i podniósł jeźdźca do góry razem z siodłem, potem przywiązał
liny do słupka. Wnet uwolnił konia z łańcucha. Gdyby jednak wyjechał na
bruk dziedzińca, usłyszano by w zamku hałas. Obwiązał więc kopyta
starymi szmatami, wyprowadził ostrożnie konia, wsiadł na niego i uciekł.

O świcie majster popędził na swym skradzionym koniu do zamku. Hrabia
właśnie wstał i wyglądał przez okno. "Dzień dobry, panie hrabio,"
zawołał do niego, "oto koń którego szczęśliwie wyprowadziłem ze stajni.
Patrzcie tylko, jak wasi żołnierze leżą i śpią, a kiedy pójdziecie do
stajnie, to zobaczycie, jak wygodnie się urządzili wasi strażnicy."
Hrabia się uśmiał, potem rzekł "Raz ci się udało, ale drugim razem już
się nie poszczęści. Ostrzegam cię, że jeśli spotkam cię jako złodzieja,
to i potraktuję cię jak złodzieja." Gdy hrabina wieczorem poszła do
łóżka, zacisnęła mocno rękę z obrączką, a hrabia rzekł "Wszystkie drzwi
są zamknięte i zaryglowane, ja będę czuwał i czekał na złodzieja.
Wejdzie przez okno, to go ustrzelę." Złodziejski majster wyszedł w
ciemności do szubienicy, odciął ze stryczka biednego grzesznika, który
tam wisiał i na plecach zaniósł do zamku. Pod sypialnię podstawił
drabinę, posadził truposza na barkach i zaczął się wspinać. Gdy był już
tak wysoko, że głowa nieboszczyka ukazała się w oknie, hrabia, który
czyhał już na niego w swym łożu, nacisnął spust pistoletu. Majster
natychmiast wypuścił biednego grzesznika, sam też zeskoczył z drabiny i
schował się w kącie, Noc rozświetlona była przez księżyc, także majster
mógł wyraźnie zobaczyć, jak hrabia schodzi przez okno po drabinie i
nieboszczyka niesie do ogrodu. Zaczął tam kopać dziurę, do której go
włożył. "Teraz," pomyślał złodziej, "nadszedł najlepszy moment,"
Chyżo wykradł się ze swojego kąta, wszedł po drabinie do góry, dokładnie
do alkowy hrabiny. "Droga żono," zaczął głosem hrabiego, "Złodziej
nie żyje, mimo wszystko to mój chrześniak, więcej zatem niż jakiś łajdak
i łotr: Nie oddam go pastwie publicznej hańby, współczuję też biednym
rodzicom. Pochowam go w ogrodzie zanim sprawa wyjdzie na jaw. Daj mi
prześcieradło, to zawinę zwłoki i pochowam jak psa." Hrabina dała mu
prześcieradło. "Wiesz co," dodał złodziej, "Mam przypływ
wspaniałomyślności, daj jeszcze obrączkę, nieszczęśnik ryzykował życiem,
niech weźmie ją do grobu." Nie chciał się sprzeciwiać hrabiemu, i choć
niechętnie, zdjęła obrączkę z palca i mu podała. Złodziej zwiał z obiema
rzeczami i szczęśliwie wrócił do domu, zanim hrabia w ogrodzie wykonał
robotę grabarza.

Hrabia robił straszne miny, gdy następnego ranka przyszedł majster i
przyniósł mu prześcieradło i obrączkę. "Umiesz czarować?" rzekł do
niego, "kto cię wyciągnął z grobu, do którego sam cię włożyłem, i cię
przywrócił do życia?" -- "To nie mnie pogrzebaliście," rzekł
złodziej, "Jeno biednego grzesznika z szubienicy," i opowiedział mu
szczegółowo, jak się to wydarzyło, a hrabia musiał mu przyznać, że jest
mądrym i chytrym złodziejem. "Ale to jeszcze nie koniec," dodał,
"musisz jeszcze wypełnić trzecie zadanie, a jeśli ci się nie powiedzie,
nic z tego wszystkiego." Majster się uśmiechnął i nic nie odpowiedział.

Gdy zapadła noc, przyszedł do wiejskiego kościoła z długim worem na
plecach, zawiniątkiem pod pachą i latarką w ręce. W worku miał raki, a w
zawiniątku krótkie świece woskowe. Usiadł sobie na grobie, wyciągnął
raka i przykleił im świeczkę do grzbietu. potem zapalił lampeczkę,
postawił raka na ziemi i wypuścił. Wyciągnął drugiego raka z worka,
zrobił z nim to co poprzednio i tak dalej, aż worek był pusty. Na końcu
wyciągnął czarną szatę, który wyglądała jak habit, przykleił siwą brodę.
Gdy w końcu był nie do poznania, wziął worek, w którym były raki,
poszedł do kościoła i wlazł na ambonę. Zegar na wieży wybił właśnie
dwunastą. Gdy ostatnie uderzenie przebrzmiało, zawołał gromkim
przejmującym głosem: "Koniec, grzesznicy, koniec wszechrzeczy nadszedł,
sąd ostateczny już blisko. Kto chce iść ze mną do nieba, nie włazi do
wora. Jam jest Piotr, który bramy niebieskie otwiera i zamyka. Patrzcie,
po cmentarzu łażą nieboszczyki i zbierają swe kości. Chodźcie, chodźcie
i właźcie do wora, świat się kończy." Krzyk rozchodził się po całej
wsi. Proboszcz i kościelny, którzy mieszkali najbliżej kościoła,
usłyszeli to pierwsi, a gdy zobaczyli światła, które chodzą po
cmentarzu, zrozumieli, że dzieje się coś niezwykłego i weszli do
kościoła. Chwilę słuchali kazania, szturchnął potem kościelny proboszcza
i rzekł: "Nie byłoby źle, musimy skorzystać z okazji, a przed
nadejściem dnia sądnego łatwo dostaniemy się do nieba." -- "Pewnie,"
odparł proboszcz, "Też o tym myślałem. Jak macie ochotę, to wyruszamy w
drogę." -- "Tak," odpowiedział kościelny, "Ale wy, księże
proboszczu, macie pierwszeństwo, ja idę za wami." Proboszcz poszedł
więc przodem i wszedł na ambonę, gdzie majster otworzył wór. Najpierw
wszedł proboszcz, potem kościelny. Majster od razu zawiązał worek,
załapał go za koniec i ściągnął po schodach. Jak często głowy głupców
uderzały o stopnie, wołał, "Zaraz będzie z górki." Potem w ten sam
sposób ciągnął ich przez wieś, a gdy przechodzili przez kałuże, wołał
"Teraz idzie przez mokre chmury," a gdy wreszcie wciągał ich po
zamkowych schodach, wołał "Jesteśmy teraz na schodach do nieba i zaraz
będziemy w przedsionku." Gdy już byli na górze, zaciągnął worek do
gołębnika, gołębie zaś trzepotały skrzydłami, a on rzekł "Słyszycie,
jak anioły się cieszą i biją skrzydłami?" Potem zasunął rygiel i sobie
poszedł.

Następnego ranka udał się do hrabiego i rzekł mu, że wykonał i to
zadanie, uprowadził proboszcza i kościelnego z kościoła. "Gdzie ich
zostawiłeś?" zapytał pan. "Leżą w worku, na górze w gołębniku i myślą,
że są w niebie," Hrabia sam wszedł na górę i przekonał się, że mówi
prawdę. Gdy uwolnił proboszcza i kościelnego z uwięzienia, rzekł:
"Jesteś arcyzłodziej i wygrałeś swą sprawę. Tym razem wyjdziesz z tego
z całą skórą, ale zważaj, byś odszedł z mego kraju, bo gdy kiedyś się w
nim znajdziesz, możesz liczyć na wywyższenie na szubienicy."
Arcyzłodziej pożegnał się z rodzicami, poszedł w daleki świat, i nit
więcej o nim nie słyszał.
