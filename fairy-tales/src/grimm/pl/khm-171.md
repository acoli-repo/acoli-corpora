# author: Gebrüder Grimm
# source: tbc
# url: https://www.grimmstories.com/pl//grimm_basnie/dzielic_dobra_i_zla_dole
# note: copyright of translation tbc

## Dzielić dobrą i złą dolę 

Był sobie raz krawiec, który miał usposobienie okropne i kłótliwe, i
jego żona, kobieta dobra, pracowita i pobożna, nigdy nie mogła mu
dogodzić. Cokolwiek zrobiła, on był zawsze niezadowolony, burczał,
awanturował się, łajał ją i bił. Kiedy władze się o tym dowiedziały,
wezwano go przed sąd i wtrącono do więzienia, żeby się poprawił.
Siedział czas pewien o chlebie i wodzie, a kiedy go wreszcie
wypuszczono, musiał przysiąc, że więcej żony nie uderzy, że będzie z nią
żył w zgodzie, dzieląc dobrą i złą dolę, jak małżonkom przystało.

Zrazu wszystko układało się dobrze, wkrótce jednak krawiec wrócił do
swych dawnych obyczajów, stał się znów zrzędliwy i kłótliwy. Nie mogąc
żony bić, chwytał ją za włosy i tarmosił. Wyrywała mu się i uciekała na
podwórze, on zaś gonił ją po całym obejściu trzymając łokieć i nożyce i
rzucał w nią łokciem i nożycami, i wszystkim, co tam jeszcze miał pod
ręką. Jeśli ją trafił, śmiał się, a jeśli chybił, wściekał się i
pomstował. Znęcał się on nad nieszczęśliwą kobietą tak długo, aż
wreszcie sąsiedzi pospieszyli jej z pomocą. Władze znów krawca wezwały,
przypominając mu o danym przyrzeczeniu.

- Jaśni panowie - odrzekł krawiec. - Ja mojej przysięgi dochowałem, nie
biłem jej i dzieliłem z nią dobrą i złą dolę.

- Dlaczego więc - spytał sędzia - żona znów wnosi na was skargę?

- Nie biłem jej, tylko chciałem jej włosy ręką przygładzić, bo taka
była potargana, a ona mi się wyrwała i złośliwie mnie opuściła.
Pobiegłem więc za nią, żeby przypomnieć jej o zaniedbywanych
obowiązkach, w najlepszej wierze rzuciłem za nią to, co miałem pod ręką.
Dzieliłem z nią też dobrą i złą dolę, bo ilekroć ją trafiłem, mnie było
dobrze, a jej źle; jeśli zaś chybiłem, jej było dobrze, a mnie źle.

Sędziów jednak ta odpowiedź nie zadowoliła i wymierzyli mu zasłużoną
karę.
