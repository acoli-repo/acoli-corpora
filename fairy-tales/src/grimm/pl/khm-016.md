# author: Gebrüder Grimm
# source: tbc
# url: https://www.grimmstories.com/pl//grimm_basnie/kot_w_butach
# note: copyright of translation tbc

## Trzy wężowe listki (Kot w butach) 

Był sobie kiedyś ubogi człek, który nie mógł nawet wyżywić jednego syna.
Syn rzekł więc do niego:

- Drogi ojcze, źle ci się wiedzie, a ja jestem ci tylko ciężarem.
Najlepiej zrobię, jeśli cię opuszczę i postaram się sam na swój chleb
zarobić.

Ojciec dał mu swe błogosławieństwo i z wielkim smutkiem go pożegnał. W
tym właśnie czasie król pewnego potężnego państwa prowadził wojnę;
chłopiec zaciągnął się do jego armii i wraz z nią wyruszył w pole. Kiedy
zbliżył się nieprzyjaciel, wybuchła bitwa i chłopiec znalazł się w
wielkim niebezpieczeństwie, koledzy wokół niego padali pod gradem kul.
Zginął dowódca i żołnierze rzucali się już do ucieczki; wtedy wystąpił
nasz chłopiec i dodał im odwagi, wołając:

- Nie damy zginąć naszej ojczyźnie!

Porwał wszystkich ze sobą, uderzył na wroga i pokonał go. Król słysząc,
że jemu jednemu zawdzięcza zwycięstwo, wyniósł go ponad wszystkich
innych, obdarzył wielkimi skarbami i uczynił zeń pierwszego dostojnika w
swoim państwie.

Król miał córkę, była ona bardzo piękna, ale też straszna dziwaczka.
Ślubowała tylko tego wziąć sobie za pana i małżonka, który jej
przyrzeknie, że jeśli ona pierwsza umrze, on każe się żywcem wraz z nią
pogrzebać.

- Jeśli będzie mnie całym sercem kochał - mówiła - to cóż mu przyjdzie
z życia beze mnie?

Ona gotowa była uczynić to samo i pójść wraz ze swym małżonkiem do
grobu, gdyby on umarł pierwszy. Dziwaczny ten ślub odstraszał dotychczas
wszystkich zalotników, chłopca wszelako tak oczarowała uroda królewny,
że poprosił ojca o jej rękę.

- Czy wiesz - zapytał król - co musisz przyrzec?

- Że pójdę z nią do grobu, jeśli ją przeżyję - odpowiedział - ale moja
miłość jest tak wielka, że mnie los taki nie przeraża.

Król wyraził więc swoją zgodę i wyprawił córce huczne wesele.

Przez czas pewien małżonkowie żyli w szczęściu i radości. Zdarzyło się
jednak, że młoda królowa ciężko zaniemogła i żaden lekarz nie potrafił
jej pomóc. Kiedy umarła, młody król przypomniał sobie dane przyrzeczenie
i strach go obleciał na myśl o pogrzebaniu się żywcem. Nie było jednak
innego wyjścia; stary król kazał obstawić strażą wszystkie bramy i nie
sposób było ujść okrutnemu losowi. W dniu złożenia zwłok do królewskiego
grobowca sprowadzono tam również młodego króla, po czym zaryglowano
drzwi i zamknięto je na wszystkie spusty.

Obok trumny stał stół, a na nim znajdowały się cztery świece, cztery
kromki chleba i cztery butelki wina. Po wyczerpaniu się tych zapasów
nieszczęśnik musiał umrzeć. Pełen smutku i bólu spożywał co dzień po
kawałku chleba i wypijał po łyku wina, czekając na zbliżającą się
śmierć. Kiedy tak siedział zapatrzony nieruchomo przed siebie, ujrzał
węża pełznącego z kąta krypty w kierunku zwłok. Pewien, że gad zamierza
je pożreć, wyciągnął miecz z pochwy i ze słowami:

- Póki ja żyję, ty jej nie tkniesz! - porąbał węża na trzy kawałki.

Po chwili z kąta wylazł drugi wąż, ale gdy ujrzał swego towarzysza
martwego i porąbanego, cofnął się i zawrócił, trzymając w pyszczku trzy
zielone listki. Potem pozbierał wszystkie trzy części posiekanego węża,
złożył je według należytej kolejności i każdą ranę przykrył jednym
listkiem. Pocięte kawałki zrosły się natychmiast, wąż poruszył się i
ożył, po czym oba razem znikły w swoim kącie. Listki pozostały na ziemi
i nieszczęśnikowi, który wszystko widział, zaświtała nagle w głowie
myśl, czy aby ukryta w listkach cudowna moc, która przywróciła życie
wężowi, nie podziała także na człowieka. Podniósł więc listki z ziemi i
położył jeden na ustach zmarłej, zaś dwa pozostałe na jej oczach. Ledwie
to uczynił, a już krew zaczęła krążyć w jej żyłach, napłynęła do bladej
twarzy i zaróżowiła ją. Królowa odetchnęła, otworzyła oczy i przemówiła:

- Mój Boże, gdzie ja jestem?

- Jesteś przy mnie, kochana żono - odparł mąż i opowiedział jej, co się
wydarzyło i jakim sposobem zdołał obudzić ją do życia. Podał jej potem
nieco chleba i wina, a gdy jako tako do sił wróciła, wstała i oboje
podeszli do drzwi, zaczęli w nie walić i krzyczeć tak głośno, że
usłyszały wnet straże i zameldowały o tym królowi. Zszedł on sam do
krypty i otworzył drzwi. Skoro ujrzał ich oboje żywych i zdrowych,
cieszył się wraz z nimi, że wszystkie cierpienia minęły. Młody król zaś
wziął ze sobą trzy wężowe listki i powierzył je swemu słudze, mówiąc:

- Przechowuj je pilnie i miej zawsze przy sobie. Kto wie, w jakiej
potrzebie będą nam jeszcze mogły służyć!

W młodej królowej po obudzeniu z martwych zaszła jednak jakaś zmiana:
zdawało się, że w jej sercu zgasła wszelka miłość, jaką żywiła dla swego
małżonka. Kiedy po pewnym czasie zapragnął on wyruszyć w podróż morzem,
by odwiedzić starego ojca, i oboje wsiedli na statek, młoda królowa,
zapominając o wielkiej miłości i wierności, jakiej dowiódł jej małżonek,
wybawiając ją od śmierci, poczuła grzeszną skłonność ku kapitanowi
statku. Pewnego razu młody król położył się i zasnął, królowa zaś
przywołała kapitana, sama chwyciła śpiącego za głowę, kapitanowi każąc
chwycić za nogi, i wspólnymi siłami wrzucili go do morza. Po dokonaniu
haniebnego czynu królowa rzekła do kapitana:

- Zawracamy teraz, a gdy przybijemy na miejsce, ogłosimy, że mój
małżonek w drodze zmarł. Przed ojcem tak cię pięknie ukażę, pochwalę, że
zezwoli mi wyjść za ciebie za mąż i uczyni cię dziedzicem swej korony.

Tymczasem wierny sługa, który był świadkiem tych wydarzeń, po kryjomu
spuścił ze statku na morze małą łódkę, sam do niej wsiadł i popłynął za
swym panem, opuszczając zdrajców. Wyłowił topielca z wody i z pomocą
trzech wężowych listków, które mając przy sobie mógł położyć umarłemu na
ustach i oczach, przywrócił mu życie.

Wiosłowali z całych sił dniem i nocą, a ich mała łódka posuwała się tak
szybko, że wcześniej niż tamci dotarli przed oblicze starego króla.
Zdumiał się widząc ich samych i zapytał, co im się przydarzyło.
Dowiedziawszy się o niegodziwości swej córki, rzekł:

- Nie mogę uwierzyć, że postąpiła tak nikczemnie, ale prawda wkrótce
wyjdzie na jaw.

Po czym kazał im obu skryć się w ustronnej komnacie i nie pokazywać się
nikomu. Wkrótce nadpłynął wielki statek i bezbożna niewiasta stanęła
przed ojcem z zasmuconą miną. Król spytał:

- Czemu to sama wracasz? A gdzie twój małżonek?

- Ach, drogi ojcze - odparła - przybywam w wielkiej żałobie, małżonek
mój podczas podróży zapadł nagle na zdrowiu i umarł. Gdyby nie pomoc
poczciwego kapitana, nie wiem, co by się ze mną stało. Był on obecny
przy śmierci mego małżonka i może wam wszystko opowiedzieć.

Król rzekł jej na to:

- Zmarły zaraz ożyje.

Otworzył drzwi komnaty i wpuścił zięcia wraz ze sługą. Niewiasta na
widok swego małżonka stanęła jak gromem rażona, po czym padła na kolana,
błagając o łaskę. Król zaś rzekł:

- Nie ma dla ciebie łaski, on był gotów umrzeć wraz z tobą i życie ci
przywrócił, ty zaś śpiącego zabiłaś, otrzymasz więc zasłużoną zapłatę.

Wraz z jej niecnym pomocnikiem umieszczono ją w dziurawej łodzi i
wypuszczono na morze, gdzie ich wkrótce fale pochłonęły.
