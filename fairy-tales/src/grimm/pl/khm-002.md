# author: Gebrüder Grimm
# source: tbc
# url: https://www.grimmstories.com/pl//grimm_basnie/spolka_kota_z_mysza
# note: copyright of translation tbc

## Spółka kota z myszą 

Kot zapoznał się z myszą i tyle jej naopowiadał o przyjaźni, jaką żywi
dla niej, że mysz zgodziła się wreszcie zamieszkać z nim w jednym domu i
prowadzić wspólnie gospodarstwo.

- Na zimę jednak musimy zrobić zapasy - rzekł kot, abyśmy nie cierpieli
głodu! Zwłaszcza ty, myszko. mogłabyś poszukując jedzenia wpaść w
pułapkę!

Rada była słuszna i mysz z kotem kupili wspólnie garnek smalcu. Nie
wiedzieli jednak, gdzie go postawić, wreszcie po długim namyśle kot
rzekł:

- Sądzę, że najlepiej schować garnek w kościele. Tam nikt się z
pewnością nie waży niczego tknąć. Postawimy go pod ołtarzem i nie
ruszymy wpierw, aż nadejdzie zima.

Tak też uczynili, ale po krótkim już czasie przyszła kotu ślinka na
smalec, rzecze więc do myszki:

- Muszę ci powiedzieć, myszko, że kuzynka moja prosiła mię w kumy;
powiła ona synka, białego w brązowe łatki, a ja mam go trzymać do
chrztu. Pozwól więc, że wyjdę dzisiaj, a ty zajmij się domem.
- Dobrze, dobrze - rzekła myszka - idź w imię Boże, a jeśli dostaniesz
coś dobrego do jedzenia, to pomyśl o mnie. Chętnie wypiłabym też
kropelkę czerwonego wina.

Oczywiście wszystko to było zmyślone, kot nie miał wcale kuzynki i wcale
nie był proszony w kumy. Poszedł wprost do kościoła, zakradł się do
garnka ze smalcem i począł go lizać, aż zlizał cały tłuszczyk z
wierzchu. Potem udał się na spacer po dachach, obejrzał sobie okolicę,
wreszcie wyciągnął się na słońcu, oblizując się na myśl o smalczyku.
Dopiero późnym wieczorem powrócił do domu.

- Jesteś wreszcie - rzekła mysz - wesoło pewnie spędziłeś dzień.
- Owszem - odparł kot.
- A jakież imię dano dziecku? - zapytała mysz.
- Powierzchu - odparł kot.
- Powierzchu? - zawołała mysz - to bardzo dziwne imię! Czy powtarza się
ono w twojej rodzinie?
- Wcale nie gorsze - odparł kot - niż złodziejskie imiona twoich
chrześniaków!

Wkrótce potem kota wzięła znów chętka, aby zakosztować smalcu. Rzekł
więc do myszy:

- Wybacz, że i dziś cię opuszczę. Proszono mnie raz jeszcze w kumy, a
że dziecię ma białą obwódkę wokół szyi, nie mogę odmówić.

Dobra mysz zgodziła sie i tym razem, a kot zakradł się do kościoła i
wyjadł garnek do połowy.

- Nigdy smalec nie jest lepszy - pomyślał - niż kiedy się go je samemu.

Gdy powrócił do domu, mysz zapytała:

- A temu dziecku jakie dano imię?
- Dopołowy - odparł kot
- Dopołowy? co też ty mówisz! Póki żyję nie słyszałem takiego imienia! -
zawołała mysz. - Założę się, że nie ma go w kalendarzu.

Ale kot wkrótce począł znowu marzyć o smalczyku.

- Do trzech razy sztuka - rzekł do myszy - znowu proszony jestem w
kumy, a że dziecko jest calutkie czarne i tylko łapki ma białe, co
trafia się niezwykle rzadko, jakżebym mógł odmówić?
- Powierzchu, Dopołowy, te dziwne imiona nie dają mi spokoju! - odparła
mysz.
- To dlatego, że po całych dniach siedzisz w domu i w tej swojej burej
kapocie i z tym długim warkoczem, lęgną ci się w głowie takie cudactwa -
rzekł kot - powinnaś od czasu do czasu wychodzić na spacer.

Kiedy kot wyszedł, myszka zakrzątnęła sie po mieszkaniu i doprowadziła
wszystko do porządku. Łakomy kot zaś rzekł do siebie:

- Trudno mieć spokój, póki jeszcze coś jest w garnku! - i zjadł
wszystko aż do dna.

Dopiero późno w nocy, tłusty i najedzony, powrócił do domu. Mysz
zapytała go zaraz, jakie imię otrzymało trzecie dziecię.

- Na pewno nie będzie ci się ono podobało, a brzmi ono Dodna - odparł
kot.
- Dodna! - zawołała mysz - tego imienia jeszcze w żadnej książce nie
czytałam. Dodna! Co to może znaczyć?

Pokiwała głową, zwinęła się w kłębuszek i usnęła.

Od tego czasu nikt już nie prosił kota w kumy, ale gdy zima nadeszła i
głód począł im dokuczać, mysz przypomniała sobie o poczynionych
zapasach.

- Chodź, kocie, weźmiemy nasz garnek ze smalcem. Będzie nam teraz
smakować.
- Oczywiście - rzekł kot - zwłaszcza tobie będzie on smakować, zupełnie
jakbyś wysunęła za okno swój ostry języczek.

Udali się więc w drogę, ale gdy przybyli do kościoła, przekonali się, że
garnek wprawdzie stoi na swoim miejscu, ale jest pusty.

- Ach - zawołała mysz - teraz rozumiem wszystko! Ładny z ciebie
przyjaciel! Zjadłeś wszystko, kiedyś chodził w kumy: najpierw po
wierzchu, potem do połowy, potem...
- Milcz! - zawołał kot - jeszcze jedno słowo, a zjem i ciebie!
- Do dna - miała już biedna mysz na końcu języka, ale zanim to wymówiła,
kot chwycił ją w pazury i pożarł.

Widzisz, tak to na świecie bywa.
