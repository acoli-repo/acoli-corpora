# author: Gebrüder Grimm
# source: tbc
# url: https://www.grimmstories.com/pl//grimm_basnie/o_dziwnym_grajku
# note: copyright of translation tbc

## O dziwnym grajku 

Żył sobie kiedyś dziwny grajek. Pewnego razu szedł przez las, sam jak
palec, i rozmyślał o tym i owym. Kiedy już nie miał o czym myśleć, rzekł
sam do siebie:

- Tak mi się w tym lesie czas dłuży, muszę sobie znaleźć dobrego
towarzysza.

Zdjął skrzypeczki z ramienia i zaczął grać tak przenikliwie, że echo
poniosło tę jego muzykę, hen, między drzewa. Po niedługiej chwili z
gęstwiny wynurzył się wilk.

- Oj, idzie wilk! Na nic mi taki towarzysz - powiedział grajek.

Wilk zaś podszedł bliżej i przemówił do niego:

- Ach, miły grajku, jak ty pięknie grasz! Naucz i mnie swojej sztuki.

- Nic łatwiejszego - odparł grajek - musisz tylko robić wszystko, co ci
każę.

- O, miły grajku - rzekł wilk - będę cię słuchał jak uczeń swego
mistrza.

Grajek kazał mu iść z sobą, a kiedy przeszli już razem kawałek drogi,
natrafili na stary dąb, z dziuplą w środku, pęknięty na pół
przenikliwie, że echo poniosło tę jego muzykę, hen, między drzewa. Po
niedługiej chwili z gęstwiny wynurzył się wilk.

- Oj, idzie wilk! Na nic mi taki towarzysz - powiedział grajek.

Wilk zaś podszedł bliżej i przemówił do niego:

- Ach, miły grajku, jak ty pięknie grasz! Naucz i mnie swojej sztuki.

- Nic łatwiejszego - odparł grajek - musisz tylko robić wszystko, co ci
każę.

- O, miły grajku - rzekł wilk - będę cię słuchał jak uczeń swego
mistrza.

Grajek kazał mu iść z sobą, a kiedy przeszli już razem kawałek drogi,
natrafili na stary dąb, z dziuplą w środku, pęknięty na pół.

- Spójrz tutaj - powiedział grajek - jeśli chcesz nauczyć się grać na
skrzypcach, to włóż przednie łapy w tę szczelinę.

Wilk usłuchał go, grajek zaś czym prędzej podniósł z ziemi kamień i
jednym uderzeniem wbił mu obie łapy tak mocno w szczelinę, że
nieszczęśnik został złapany niczym we wnyki.

- Zaczekaj tu, aż wrócę - rzekł grajek i ruszył dalej swoją drogą.

Po pewnym czasie znów mruknął sam do siebie:

- Tak mi się w tym lesie czas dłuży, muszę sobie znaleźć nowego
towarzysza.

Zdjął z ramienia skrzypeczki i zagrał na nich, aż się w całym lesie
rozległo. Po niedługiej chwili spomiędzy drzew wychynął lis.

- Oj, idzie lis! - powiedział grajek. - Na nic mi taki towarzysz!

Lis podszedł do niego i przemówił:

- Ach, miły grajku, jak ty pięknie grasz! Naucz i mnie swojej sztuki.

- Nic łatwiejszego - odparł grajek - musisz tylko robić wszystko, co ci
każę.

- O, miły grajku - rzekł lis - będę cię słuchał jak uczeń swego
mistrza.

- Chodź ze mną - powiedział grajek, a gdy przeszli już razem kawałek
drogi, natrafili na ścieżkę, po obu stronach obrośniętą wysokimi
krzakami. Grajek przystanął, z jednego brzegu przygiął do ziemi drzewko
leszczyny i przydepnął jego wierzchołek, to samo uczynił z drzewkiem z
drugiego brzegu, po czym rzekł:

- Dalejże, lisku, jeśli chcesz nauczyć się grać na skrzypcach, podaj mi
lewą przednią łapę.

Lis usłuchał, a wtedy grajek przywiązał mu lewą łapę do drzewka z lewej
strony.

- A teraz, lisku, podaj mi prawą łapę.

I przywiązał mu ją do drzewka z prawej strony. Sprawdziwszy, czy węzły
dość mocnotrzymają, puścił oba wierzchołki, które strzeliły w górę
podrywając liska, tak że ten zawisł w powietrzu i jął miotać się
rozpaczliwie.

- Zaczekaj tu, aż wrócę - powiedział grajek i ruszył dalej swoją drogą.

W pewnej chwili znów rzekł do siebie:

- Tak mi się w tym lesie czas dłuży; muszę sobie znaleźć nowego
towarzysza.

Zdjął z ramienia skrzypki, a ich muzyka rozległa się po całym lesie.
Wtem z chaszczy wyskoczył zajączek.

- Oj, idzie zając! - powiedział grajek - nie mam chęci na takiego
towarzysza.

- Ach, miły grajku - rzekł zajączek - jak ty pięknie grasz, naucz i
mnie swojej sztuki.

- Nic łatwiejszego - odparł grajek - musisz tylko robić wszystko, co ci
każę.

- O, miły grajku - wykrzyknął zajączek - będę cię słuchał jak uczeń
swego mistrza.

Szli razem kawałek drogi, aż natrafili na leśną polankę, gdzie rosła
osika. Grajek owiązał zajączkowi szyję długim sznurkiem, którego drugi
koniec przymocował do pnia drzewa.

- A teraz pośpiesz się, zajączku, i obiegnij to drzewo dwadzieścia
razy! - zawołał, a zajączek natychmiast go usłuchał. Okrążając
dwadzieścia razy drzewo owinął też sznurek dwadzieścia razy wokół pnia,
tak że sam siebie uwięził i choć się wyrywał ze wszystkich sił, sznurek
zaciskał mu się tylko jeszcze mocniej na miękkiej szyi.

- Zaczekaj tu, aż wrócę - rzekł grajek i ruszył dalej swoją drogą.

Tymczasem wilk tak długo rzucał się, miotał, zębami chwytał kamień, że
po uporczywej pracy uwolnił łapy i wyciągnął je z potrzasku. Pełen
wściekłości i gniewu pośpieszył za grajkiem, aby go rozszarpać. Kiedy
lis z daleka go zobaczył, zaczął żałośnie lamentować i piszczeć co sił w
płucach:

- Bracie wilku, ratuj, grajek mnie oszukał!

Wilk ściągnął wierzchołki drzewek ku ziemi, przegryzł sznur i
wyswobodził lisa, który ruszył z nim razem, by zemścić się na grajku. Po
drodze znaleźli uwiązanego do pnia zajączka, którego również uwolnili, i
cała trójka udała się na poszukiwanie wroga.

Grajek zaś wędrując dalej zaczął znów wygrywać na swych skrzypeczkach i
tym razem miał więcej szczęścia. Dźwięki skrzypiec dotarły do uszu
ubogiego drwala, który bez namysłu rzucił swoją pracę i z siekierą pod
pachą udał się tam, skąd rozbrzmiewała muzyka.

- Nareszcie towarzysz jak należy - rzekł grajek - bo szukałem przecie
człowieka, a nie dzikich zwierząt.

I grał dalej, tak pięknie i rzewnie, że biedny drwal stał jak urzeczony,
a serce topniało z zachwytu. Wtem, zasłuchany w owym graniu, ujrzał
zbliżających się wilka, lisa i zająca i natychmiast zmiarkował, że knują
oni coś złego. Podniósł swoją lśniącą siekierę i zasłonił sobą grajka,
jak gdyby chcąc powiedzieć: ,,Ktokolwiek zechciałby go skrzywdzić,
niechaj się strzeże, bo ze mną będzie miał do czynienia''. Zwierzęta
obleciał strach i jak niepyszne uciekły z powrotem do lasu; grajek zaś
zagrał jeszcze drwalowi na podziękowanie i powędrował dalej.
