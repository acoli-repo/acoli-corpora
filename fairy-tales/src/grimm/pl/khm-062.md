# author: Gebrüder Grimm
# source: tbc
# url: https://www.grimmstories.com/pl//grimm_basnie/krolowa_pszczol
# note: copyright of translation tbc

## Królowa pszczół 

Dwaj bracia królewicze wybrali się na poszukiwanie przygód i popadli w
tak rozpustne i występne życie, że długo nie wracali do domu. Najmłodszy
ich brat, zwany Głuptaskiem, wyruszył na poszukiwanie starszych. Kiedy
ich wreszcie znalazł, wyśmiali go, że przy swojej głupocie chce sobie
dać radę w świecie, w którym oni dwaj, znacznie mądrzejsi, nie mogli
sobie poradzić.

Idąc przez las, ujrzeli nagle mrowisko. Starsi bracia chcieli je
zburzyć, aby zobaczyć, jak się przerażone mrówki rozbiegną, ale
Głuptasek rzekł:

- Zostawcie stworzonka w spokoju, nie pozwolę, abyście im zburzyli dom!

Poszli więc dalej, aż przybyli nad wielkie jezioro, po którym pływało
mnóstwo kaczek. Starsi bracia chcieli schwytać kilka z nich i upiec, ale
Głuptasek rzekł:

- Zostawcie stworzonka w spokoju, nie pozwolę, abyście je zabijali!

Ruszyli więc dalej i przybyli wreszcie do wielkiego ula, tak pełnego
miodu, że aż kapało z pnia. Dwaj bracia chcieli podłożyć ogień pod
drzewo, aby wykurzyć pszczoły i podebrać im miód. Ale Głuptasek rzekł:

- Zostawcie stworzonka w spokoju, nie pozwolę, abyście je podpalili!

Wreszcie trzej bracia przybyli do zaczarowanego zamku. W stajniach stały
kamienne konie, a ludzi nigdzie nie było widać. Przeszli przez wszystkie
sale, aż na samym końcu przybyli przed drzwi zamknięte na trzy zamki. W
środku drzwi było małe okienko, przez które można było zajrzeć do
wnętrza. Bracia zajrzeli i zobaczyli szarego karzełka, siedzącego przy
stole. Zawołali nań raz i drugi, ale karzełek nie słyszał. Wreszcie za
trzecim razem wstał, otworzył trzy zamki i wyszedł. Nie rzekł jednak ani
słowa, lecz zaprowadził braci do bogato nakrytego stołu; a kiedy sobie
podjedli i popili, powiódł każdego do oddzielnej sypialni.

Nazajutrz przyszedł szary karzełek do najstarszego z braci, kiwnął nań
palcem i poprowadził do kamiennej tablicy, gdzie wypisane były trzy
zadania, dzięki którym zamek mógł być wyzwolony od czaru. Pierwsze
zadanie było takie: w lesie zamkowym leży pod mchem tysiąc pereł
najmłodszej królewny, trzeba je wyszukać, a jeśli przed zachodem słońca
brakować będzie choć jednej, śmiałek, który się podjął zadania,
zamieniony będzie w kamień.

Najstarszy brat poszedł do lasu i szukał przez cały dzień, ale nie
znalazł więcej jak sto pereł, toteż gdy słońce zaszło, zamieniony został
w kamień.

Nazajutrz średni brat ruszył do lasu, ale i jemu nie lepiej się
powiodło. O zachodzie słońca miał dopiero dwieście pereł, został więc
zamieniony w kamień.

Wreszcie przyszła kolej na Głuptaska. Począł on skrzętnie szukać we
mchu, ale tak trudno było wynajdować maleńkie perełki, że Głuptasek
siadł na kamieniu i zapłakał gorzko. Wtem zjawił się przed nim król
mrówek, któremu uratował życie, wraz z pięciuset mrówkami, które w
krótkim czasie zebrały wszystkie perły.

Drugie zadanie polegało na tym, aby wyłowić z jeziora złoty kluczyk do
sypialni najmłodszej królewny. Kiedy Głuptasek przybył nad jezioro,
podpłynęły doń kaczki, którym uratował życie, wyłowiły kluczyk i
przyniosły mu go.

Ale najtrudniejsze było trzecie zadanie, należało poznać która z trzech
uśpionych królewien jest najmłodsza. A były one do siebie bardzo podobne
i można je było rozpoznać po tym tylko, że przed zaśnięciem najstarsza
zjadła kawałek cukru, średnia trochę syropu, a najmłodsza łyżkę miodu.
Wówczas nadleciała królowa pszczół, której Głuptasek niegdyś uratował
życie, siadła po kolei na ustach każdej królewny, a wreszcie zatrzymała
się przy tej, która jadła miód, i w ten sposób poznał Głuptasek
najmłodszą królewnę.

Wówczas skończył się czar i cały zamek zbudził się ze snu, a wszyscy
zaklęci w kamień odzyskali ludzką postać. Głuptasek ożenił się z
najmłodszą i najpiękniejszą królewną i został po śmierci jej ojca królem
całej krainy. Starsi zaś bracia pożenili się z pozostałymi królewnami i
wszyscy żyli długo i w szczęściu i zgodzie.
