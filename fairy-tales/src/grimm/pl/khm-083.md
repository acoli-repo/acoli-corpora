# author: Gebrüder Grimm
# source: tbc
# url: https://www.grimmstories.com/pl//grimm_basnie/szczesliwy_jas
# note: copyright of translation tbc

## Szczęśliwy Jaś 

Jaś służył u swego pana przez siedem lat, po tym czasie rzekł:

- Panie, chcę już wrócić do swojej matki, pozwól mi odejść i zapłać mi
za czas służby.

A pan odpowiedział:

- Służyłeś mi wiernie i uczciwie; jaka praca, taka płaca.

I dał mu kawał złota, tak wielki jak Jasiowa głowa.

Jaś wyciągnął z kieszeni chusteczkę, owinął w nią bryłę złota, zarzucił
ją sobie na ramię i ruszył w drogę.

Gdy tak sobie szedł i jedną nogę wysuwał przed drugą, ujrzał jeźdźca,
który świeży i wesół siedział na ładnym koniku i poganiał go.

- Ach - westchnął Jaś głośno - co to za piękna rzecz ta konna jazda!
Siedzi sobie człowiek jak na krześle, nie potyka się o kamienie, nie
niszczy obuwia i przebywa drogę, sam nie wiedząc kiedy.

Jeździec, który to wszystko słyszał, przystanął i zawołał:

- Hej, Jasiu! Dlaczego to idziesz piechotą?

- Bo muszę - odparł Jaś - mam tu bryłę, którą niosę do domu. Jest to co
prawda złoto, ale nie mogę podnieść głowy i strasznie mi ugniata plecy.

- Wiesz ty co - rzekł jeździec - zamieńmy się: ja ci dam konia, a ty mi
daj swoją bryłę.

- Ach, chętnie - rzekł Jaś - ale uprzedzam pana, że się pan porządnie
zmęczy!

Jeździec wziął bryłę złota, zsiadł z konia, posadził na nim Jasia, dał
mu wtedy wodze do ręki i rzekł:

- Jeżeli zechcesz, żeby prędko jechał, musisz mlaskać językiem i wołać:
hop! hop!

Jasio był bardzo szczęśliwy, że siedzi na koniu, i uradowany pojechał
naprzód. Po pewnej chwili zachciało się Jasiowi, żeby koń popędził
trochę prędzej; zaczął więc mlaskać językiem i wołać: hop! hop! Koń
ruszył galopem i nim się Jasio spostrzegł, leżał już w rowie, który
dzielił pole od traktu. I koń uciekłby mu, gdyby go nie zatrzymał pewien
wieśniak, który szedł właśnie drogą, prowadząc na postronku krowę.

Biedny Jaś, potłuczony i pobity, wylazł z rowu. Był bardzo zły i rzekł
do wieśniaka:

- To kiepska sprawa ta konna jazda, szczególnie na takim szybkim koniu!
Wyrzucił mnie z siodła, że o mało nie skręciłem karku; już nigdy w życiu
nie wsiądę na niego. Ale podoba mi się wasza krowa, jest spokojna i
człowiek ma z niej wielki pożytek, daje chyba co dzień mleko, ser i
masło. Ach, dałbym wiele za to, żeby mieć taką krowę!

- No - odparł wieśniak - jeżeli ci się tak bardzo moja krowa podoba, to
mogę się z tobą zamienić, dasz mi za nią swojego konia.

Jaś zgodził się natychmiast, dziękując mu gorąco. Wieśniak wsiadł na
konia i odjechał szybko.

Jaś gnał swoją krowę naprzód i rozmyślał o szczęśliwej zamianie.

- Mam, przypuśćmy, kawałek suchego chleba, a tego mi chyba nigdy nie
zabraknie, to mogę sobie posmarować masłem, pojeść do niego sera; mam
pragnienie, to wydoję sobie krowę i już mam mleko. Czegóż mi więcej
trzeba?

Kiedy przybył do gospody, uradowany zjadł wszystkie swoje pozostałe
zapasy, obiad i kolację, i za ostatnie pieniądze kazał sobie podać kufel
piwa. Potem poszedł naprzód, poganiając przed sobą krowę, wciąż w stronę
matczynej wsi. Upał był wielki i ciągle wzrastał, im bliżej było
południa. Jasiowi było tak gorąco i tak był spragniony, że mu się język
do podniebienia przylepiał.

- Temu łatwo zaradzić - pomyślał - wydoję sobie krowę i będę się mógł
napić mleka.

Przywiązał ją do drzewa, a ponieważ nie miał żadnego naczynia, podstawił
swoją skórzaną czapkę, ale jakkolwiek się trudził, ani kropli mleka nie
wydoił. I w dodatku, ponieważ niezręcznie się do tego zabrał,
zniecierpliwiona krowa kopnęła go tak silnie w głowę, że padł na ziemię,
straciwszy przytomność.

Na szczęście pewien rzeźnik przewoził tamtędy prosiaka.

- Cóż to za głupie żarty! - zawołał i pomógł Jasiowi wstać.

Jaś opowiedział mu wszystko, co zaszło. Rzeźnik podał mu butelkę i
rzekł:

- Masz, napij się! Ta krowa nie da ci mleka. To jest stara krowa i
nadaje się tylko na zabicie.

- Oj, oj! - zawołał Jaś łapiąc się za głowę - kto by to pomyślał! Co
prawda dobrze jest zabić taką krowę, ma się wtedy dużo mięsa, ale mnie
nie smakuje krowie mięso. O, żeby to mieć takiego prosiaka! To ma
zupełnie inny smak, szczególnie kiełbasa z niego!

- Słuchaj, Jasiu - rzekł rzeźnik - zrobię to dla ciebie i zamienię się
z tobą, wezmę twoją krowę, a zostawię ci prosiaka.

- Bóg wag zapłać za waszą życzliwość! - podziękował Jaś, dał mu krowę i
uszczęśliwiony poszedł naprzód, prowadząc przed sobą prosiaka.

Rozmyślał przy tym, jakie też to on ma szczęście, że wszystkie jego
życzenia natychmiast się spełniają.

Tą samą drogą szedł pewien chłopiec, który niósł pod pachą śliczną białą
gęś. Przez pewien czas szli razem i Jaś zaczął mu opowiadać o swoim
szczęściu i jakie to on za każdym razem robił dobre zamiany.

Chłopiec opowiedział mu, że niesie tę gęś w podarku chrzestnym.

- Zobacz no - rzekł podnosząc ją za skrzydła - jaka ona ciężka! Bo też
chyba przez osiem tygodni tuczona. Kto będzie ją jadł, temu smalec z ust
będzie kapać.

- Tak - rzecze Jaś ważąc gęś w ręce. - O, ma ona wagę, ale i mój
prosiak jest niczego sobie.

Nagle chłopiec zaczął się rozglądać na wszystkie strony, potrząsając
głową.

- Słuchaj - rzecz po chwili do Jasia - z twoim prosiakiem to nie bardzo
jest w porządku. Kiedy przechodziłem przez wieś, słyszałem, że wójtowi
skradziono prosiaka, już wysłali ludzi na poszukiwania. Tak mi się jakoś
zdaje, że to ten właśnie prosiak został skradziony wójtowi. Kiepsko
będzie z tobą, jak cię z nim złapią. Może cię nawet wsadzą do ciemnego
więzienia.

Jasiowi zrobiło się smętnie.

- Ach, Boże - rzecze - wybaw mnie z tego kłopotu! Ty tu lepiej znasz
okolicę, ciebie nie złapią, weź mojego prosiaka, a daj mi swoją gęś!

- Naturalnie, że ryzykuję dużo - odparł chłopiec - ale nie chcę się
przyczynić do twego nieszczęścia.

Wziął więc prosiaka i poszedł z nim, zbaczając z drogi. Jaś szedł
naprzód zadowolony, trzymając gęś pod pachą, i myślał sobie:

- Nawet dobrze wyszedłem na tej zamianie: po pierwsze, będę miał
wspaniałą pieczeń, następnie wytopię smalec i będę miał na jakie pół
roku do smarowania na chleb, a w końcu piękne białe pierze, którym sobie
każę wypchać poduszkę i będę zasypiał na niej jak ukołysany. Ach, jakże
się moja mateczka ucieszy!

Kiedy przechodził przez ostatnią wieś, zobaczył szlifierza, który stał
ze swoją osełką; koło furczało, on przyśpiewywał sobie:

Ostrzę nożyce, że aż iskry lecą,
Już są jak brzytwa i ślicznie się świecą.

Jaś przystanął i zaczął mu się przyglądać. Po chwili rozpoczął rozmowę:

- Musi się wam, szlifierzu, dobrze powodzić, kiedy wam tak wesoło.

- O, tak - odparł szlifierz. - Jest to złote rzemiosło. Prawdziwy
szlifierz ile razy sięgnie do kieszeni, znajduje w niej złoto. Ale gdzie
to kupiłeś taką ładną gęś?

- Nie kupiłem jej, tylko dostałem w zamian za prosiaka.

- A prosiaka?

- Dostałem go w zamian za krowę.

- A krowę?

- Dostałem ją za konia.

- No, a konia?

- Za konia dałem bryłę złota, taką dużą jak moja głowa.

- A złoto skąd miałeś?

- O, dostałem je za siedmioletnią służbę.

- No, toś sobie umiał za każdym razem dobrze poradzić - rzecze
szlifierz. - Gdybyś jeszcze potrafił to zrobić, abyś za każdym razem,
jak sięgniesz do kieszeni, znalazł w niej złoto, to byłbyś już zupełnie
szczęśliwym człowiekiem.

- A w jaki sposób mógłbym się tego nauczyć? - zapytał Jaś.

- Musisz na to zostać szlifierzem jak ja: a do tego to właściwie nic
więcej nie potrzeba, jak kamienia do ostrzenia, reszta już sama z siebie
przychodzi. Mam tu jedną osełkę, która wprawdzie jest już trochę starta,
ale dasz mi za nią tylko swoją gęś; czy zgadzasz się?

- Ach, co za pytanie! - odparł Jaś - Będę przecież najszczęśliwszym
człowiekiem na ziemi! Jeżeli będę miał pieniądze, ile razy sięgnę do
kieszeni, to czego mi więcej trzeba?

Dał mu swoją gęś i wziął od niego osełkę.

- No - rzekł szlifierz podnosząc zwyczajny ciężki kamień, który leżał
obok niego na drodze - masz tu jeszcze na dodatek mocny kamień, na
którym będziesz sobie mógł stare gwoździe prostować. Zabierz go z sobą!

Jaś z trudem dźwignął kamień i wielką osełkę na barki i uszczęśliwiony
poszedł dalej.

- Musiałem ja się w czepku urodzić w szczęśliwą godzinę - myślał
uradowany. - O czym tylko zamarzę, natychmiast mi się spełnia.

Po całodziennym chodzeniu poczuł Jaś silne zmęczenie, w dodatku był
bardzo głodny, a kamienie uciskały mu plecy niemożliwie. Musiał teraz
ciągle odpoczywać i z żalem myślał, jakby to było dobrze, gdyby nie
potrzebował dźwigać tych ciężkich kamieni. Po pewnym czasie zbliżył się
do polnej studni, żeby nieco odpocząć i napić się wody. Aby zaś nie
uszkodzić kamieni, z wielką ostrożnością położył je na cembrowinie.
Potem nachylił się chcąc się napić wody, gdy wtem potrącił niebacznie
kamienie, które z pluskiem wpadły do studni.

Jaś aż podskoczył z radości, ujrzawszy je na samym dnie studni. Ukląkł
obok i ze łzami w oczach podziękował Bogu, że go wyzwolił od tego
kłopotu i że się w tak wspaniały sposób pozbył tych ciężkich kamieni.

- Tak szczęśliwego człowieka jak ja - zawołał - nie ma chyba na całym
świecie!

Z lekkim sercem pozbywszy się wszystkich kłopotów, pobiegł do swojej
matki, do której miał już niedaleko.
