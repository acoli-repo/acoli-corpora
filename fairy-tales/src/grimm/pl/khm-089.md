# author: Gebrüder Grimm
# source: tbc
# url: https://www.grimmstories.com/pl//grimm_basnie/gesiareczka
# note: copyright of translation tbc

## Gęsiareczka 

Żyła sobie kiedyś stara królowa. Jej mąż nie żył od lat. A miała ona
piękną córkę. Gdy dorosła, obiecano ją królewiczowi z dalekiego kraju.
Kiedy nastał czas, gdy mięli się pobrać, a dziecko miało odjechać do
obcego królestwa, stara zapakowała jej wiele kosztownych przyborów i
klejnotów, złota i srebra, puchary i jednym słowem, wszystko, co
należało do królewskiego posagu, bo kochała swe dziecko z całego serca.
Dała jej także służkę, która miała z nią jechać, by oddać ją w ręce
narzeczonego, każda zaś dostała konia na podróż. Koń królewny nazywał
się Falada i umiał mówić. Gdy wybiła godzina rozstania, stara matka
udała się do swej sypialni, wzięła nożyk i przecięła swe place, tak że
krwawiły. Podłożyła pod nie białą chusteczkę, na którą spadły trzy
krople krwi. Dała ją córce i rzekła: "Drogie dziecko, strzeż ich
dobrze. Będą cię chronić w drodze.

Rozstały się więc obie w smutku, chusteczkę królewna schowała przy
sercu, usiadła na konia i ruszyła do swego narzeczonego. Gdy jechały już
godzinę, odczuła wielkie pragnienie i rzekła do swojej służki: "Zsiądź
z konia i naczerp moim kubkiem, który wzięłaś dla mnie, wody z potoku.
Chce mi się pić." - "Jeśli chce wam się pić, " rzekła służka, "Sami
zejdźcie z konia, połóżcie cię przy wodzie i pijcie. Nie będę waszą
służką." Królewna zeszła więc z pragnienia, pochyliła się nad wodą i
piła. Nie wolno jej było pić ze złotego kubka. Rzekła więc, "Och,
Boże!," a trzy krople krwi odpowiedziały, "Gdyby twa matka to
widziała, pękłoby jej serce." Lecz królewska narzeczona była pokorna,
nic nie powiedziała i wsiadła na konia. Ujechali parę mil, lecz dzień
był gorący, słońce paliło i wnet od nowa chciało jej się pić. Gdy
przejeżdżali koło rzeki, zawołała więc do służki "Zejdź z konia i daj
mi pić z mojego złotego kubka," bo zapomniała już o jej złych słowach,
lecz służka powiedziała jeszcze bardziej wyniośle: "Jeśli chcecie pić,
pijcie sami, nie będę waszą służką." Zsiadła więc królewna z konia, bo
bardzo jej się pić chciało, położyła się nad płynącą wodą, zapłakała i
rzekła: "Och, Boże!" a kropelki krwi znów odparły "Gdyby twoja matka
to widziała, serce by jej pękło." A gdy tak piła, wychyliła się za
bardzo, chusteczka, na której były trzy krople krwi, wypadła z dekoltu
do wody, a ona tego nie zauważyła. Lecz dostrzegła to służka i cieszyła
się z władzy nad narzeczoną, bo tracąc krople krwi, zrobiła się słaba i
bezradna. Gdy królewna chciała wsiąść na konia, a nazywał się on Falada,
rzekła do niej służka: "Falada jest teraz mój, a ty pojedziesz na moim
koniu." Królewna musiała to zdzierżyć. Potem służka rozkazała jej
ostrymi słowy, by się rozebrała z królewskich szat i ubrała liche stroje
służki. Potem musiała przysiąc pod gołym niebem, że na królewskim dworze
nikomu o tym nie opowie, a gdyby nie złożyła tej przysięgi, służka
zabiłaby ją z miejsca. Lecz Falada słyszał wszystko i wszystko dobrze
zapamiętał.

Służka wsiadła na Faladę, a prawdziwa narzeczona na lichszego rumaka.
Pojechały dalej, aż w końcu trafiły do królewskiego zamku. Wielka była
radość z ich przybycia, a królewicz wyskoczył im naprzeciw, zdjął służkę
z konia, bo myślał, że ona ma być jego żoną. Poprowadził po schodach do
góry, a prawdziwa królewna musiała zostać na dole. Stary król patrzył
przez okno i zobaczył, jak stoi na podwórcu, jaka jest piękna i
delikatna, wnet poszedł do królewskiej komnaty i zapytał narzeczoną o
pannę, która z nią przybyła, a teraz stoi na podwórcu. "Zabrałam ją po
drodze dla towarzystwa, dajcie dziewce robotę, żeby nie stała tak po
próżnicy." Lecz król nie miał dla niej pracy i nic innego nie
przychodziło mu do głowy, niż to co powiedział: "Mam chłopczyka. Pasie
gęsi. Może mu pomagać." Chłopiec nazywał się Kürdchen (Konradzik) i
właśnie jemu prawdziwa narzeczona musiała pomagać paść gęsi.

Lecz fałszywa narzeczona wkrótce rzekła do młodego króla: "Najdroższy
mężu, proszę was, zróbcie mi przysługę." A on odpowiedział: "Chętnie
to zrobię." - "Każcie wołać rzeźnika, żeby koniowi, na którym
przyjechałam, odrąbał głowę. Był mi udręką w drodze." A tak naprawdę to
bała się, że koń zacznie mówić, jak obeszła się z królewną. No i sprawy
zaszły tak daleko, że wierny Falada musiał umrzeć. Usłyszała to
prawdziwa królewna. Obiecała rzeźnikowi sztukę złota za pewną przysługę.
W mieście była wielka ciemna brama, którą codziennie rano i wieczorem
przechodziła z gęśmi, "Pod tą ciemną bramą proszę przybić głowę Falady,
abym wciąż mogła go widzieć." Obiecał jej to czeladnik rzeźnika,
odrąbał głowę i przybił ją pod ciemną bramą.

Gdy rankiem ona i Kürdchen pędzili gęsi pod bramą, mówiła przechodząc:

"Och, Falado, że też musisz tak wisieć."

A głowa odpowiadała:

"O panno królowo, że też musisz tak chodzić,
Gdyby to Twoja matka widziała,
Pękłoby jej serce."

I ruszyła w ciszy dalej za miasto. Pędzili gęsi na pole. A gdy była już
na łące, usiadła i rozpuściła włosy, które były jak ze szczerego złota,
a Kürdchen siedział i cieszył jak ona i chciał sobie parę wyrwać. Mówiła
wtedy:

Wiej, wiej, wietrze
Unieś kapelusz w powietrze
Niech Kürdchen za nim gania
Aż do włosów uczesania

I wtedy nadciągał tak silny wiatr, że zwiał chłopcu kapelusz i niósł go
po polach, że ten musiał za nim biegać. Gdy wrócił, włosy były uczesane
i ułożone. Nie dostał żadnego włosa. Kürdchen był zły i nie rozmawiał z
nią. Paśli gęsi aż do wieczora, a potem poszli do domu.

Następnego ranka, gdy pędzili gęsi pod ciemną bramą, rzekła dziewica:

"Och, Falado, że też musisz tak wisieć."

Falada odpowiedział

"O panno królowo, że też musisz tak chodzić,
Gdyby to Twoja matka widziała,
Pękłoby jej serce."

A w polu znowu usiadła na łące i zaczęła rozczesywać włosy, Kürdchen
biegał i próbował je łapać, lecz ona szybko rzekła:

Wiej, wiej, wietrze
Unieś kapelusz w powietrze
Niech Kürdchen za nim gania
Aż do włosów uczesania

No i wiał wiatr, zwiał mu kapelusz z głowy i Kürdchen musiał za nim
biegać, a gdy wrócił włosy były już dawno ułożone i nie mógł żadnego
złapać. I tak paśli gęsi aż do wieczora.

Wieczorem, gdy wrócili do domu, Kürdchen poszedł do króla i rzekł: "Nie
chcę dłużej paść gęsi z tą dziewczyną." - "A dlaczego?" zapytał stary
król. "Cały dzień mnie złości." Rozkazał mu więc król opowiedzieć, co
to się z nią dzieje. A Kürdchen powiedział: "Rano, gdy przechodzimy ze
stadem pod ciemną bramą, wisi tam końska głowa na ścianie, a ona do niej
mówi:

"Och, Falado, że też musisz tak wisieć."

A głowa odpowiada:

"O panno królowo, że też musisz tak chodzić,
Gdyby to Twoja matka widziała,
Pękłoby jej serce."

A potem Kürdchen opowiadał, co działo się na łące, jak musiał biegać za
swoim kapeluszem.

Stary król rozkazał mu, by następnego dnia znowu pognał gęsi, a sam z
ranka, usiadł pod ciemną bramą i słuchał, jak dziewczyna rozmawia z z
głową Falady. Potem poszedł za nimi na pole i schował się w krzakach na
łące. Wnet zobaczył na własne oczy, jak gęsiareczka i pastuszek
przypędzają stado, jak ona po chwili siada i rozpuszcza włosy, jak
lśnią. A zaraz potem rzekła:

Wiej, wiej, wietrze
Unieś kapelusz w powietrze
Niech Kürdchen za nim gania
Aż do włosów uczesania

I uderzył wiatr, zaniósł daleko kapelusz chłopca, a ten musiał za nim
biegać. Dziewczę zaś czesało i plotło w spokoju swoje loki, a wszystko
to widział stary król. Poszedł potem cichaczem na zamek, a gdy
gęsiareczka wróciła wieczorem do domu, zawołał ją na bok u spytał,
dlaczego to robi. "Nie mogę wam powiedzieć, nie wolno mi wylać żalu
przed żadnym człowiekiem, bo tak przysięgłam pod wolnym niebem, inaczej
straciłabym życie." Naciskał na nią i nie dawał jej spokoju, lecz nie
mógł nic z niej wydobyć. Rzekł więc, "Jeśli mi nic powiedzieć nie
możesz, poskarż się temu piecowi z żelaza," i odszedł. Weszła więc do
pieca i zaczęła się skarżyć i płakać żałośnie, wylała swój żal z serca i
rzekła: "Siedzę tak opuszczona przez świat, a jestem przecież królewną,
a fałszywa służka przemocą sprawiła, że musiałam zdjąć królewskie
stroje. Zajęła moje miejsce u boku narzeczonego, ja zaś muszę służyć
jako gęsiareczka. Gdyby moja matka to widziała, pękłoby jej serce."
Stary król stał na zewnątrz przy rurze kominowej, nasłuchiwał i
usłyszał, co rzekła. Wszedł więc z powrotem i kazał jej wyjść z pieca.
Ubrano ją w królewskie stroje, a zdała się jako cud, taka była piękna.
Stary król zawołał syna i wyjawił mu, że ma fałszywą narzeczoną, która
jest zwykłą służką, a prawdziwa stoi tu, była gęsiareczka. Młody król
uradował się z całego serca, gdy ujrzał jej piękno i cnoty. Urządzono
wielką ucztę, na którą sproszono wszystkich ludzi i dobrych przyjaciół.
Na pierwszym miejscu siedział narzeczony, z jednej strony królewna, a z
drugiej służka. Służka była tak zaślepiona, że nie rozpoznała dziewczyny
w lśniących ozdobach. Gdy już zjedli i wypili, a ich nastroje były
wyśmienite, stary król zadał służce zagadkę, ile warta jest osoba, która
tak a tak swego pana oszukała, opowiedział jej cały przebieg spraw i
zapytał: "Jakiego wyroku jest godna?" Rzekła wtedy fałszywa
narzeczona: "Nie jest warta więcej, jak tylko to, by ją nago wsadzić do
beczki gwoździami nabijanej od środka i żeby ją konie ciągały w górę i
dół uliczek, aż sczeźnie."- "To ty nią jesteś," rzekł stary król," i
wydałaś wyrok na siebie. Niech tak ci się stanie." Gdy wykonano już
wyrok, poślubił młody król prawdziwą małżonkę i we dwoje rządzili
królestwem w pokoju i szczęściu.
