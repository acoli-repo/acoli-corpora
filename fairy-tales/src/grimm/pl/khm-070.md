# author: Gebrüder Grimm
# source: tbc
# url: https://www.grimmstories.com/pl//grimm_basnie/trzej_szczesliwcy
# note: copyright of translation tbc

## Trzej szczęśliwcy 

Pewien ojciec zawołał raz swych trzech synów i dał jednemu koguta,
drugiemu kosę, a trzeciemu kota.

- Jestem już stary - rzekł - chcę więc obdarować was przed śmiercią.
Pieniędzy nie mam, a to, co wam daję, wyda się wam może mało warte, lecz
idzie o to, jak swe dary zużytkujecie. Niech każdy wyszuka sobie taki
kraj, gdzie nie znają tego, co mu dałem, a będziecie szczęśliwi.

Gdy ojciec umarł, najstarszy z braci ruszył w świat ze swym kogutem, ale
wszędzie, gdzie przybył, kogut był już dobrze znany: w miastach widział
go już z daleka, jak siedział na wieżach i kręcił się na wietrze, po
wsiach darły się koguty na płotach, a nikt nie dziwił się jego kogutowi;
stracił więc nadzieję młodzieniec, aby kogut miał mu przynieść
szczęście. Wreszcie udało mu się jednak przybyć na taką wyspę, gdzie
ludzie nic jeszcze o kogucie nie słyszeli, a nawet nie umieli dzielić
czasu. Wiedzieli, co prawda, kiedy jest ranek lub wieczór, ale w nocy
nikt się nie umiał w czasie rozeznać.

- Widzicie - rzekł im młodzieniec - co to za dumne zwierzę, ma
rubinową, czerwoną koronę i nosi ostrogi, jak rycerz; w nocy zaś będzie
was wołał trzy razy o oznaczonej porze; a gdy zawoła po raz ostatni,
znak to, że słońce wnet wzejdzie. Jeśli zaś w dzień zapieje,
spodziewajcie się zmiany pogody.

Ludziom spodobało się to bardzo, nie spali całą noc i słyszeli z wielką
radością, jak kogut zapiał donośnie o drugiej, o czwartej i o szóstej.
Zapytali więc młodzieńca, ile chce za swego rycerzyka.

- Tyle złota, ile osioł uniesie - odparł młodzieniec, a ludzie
pomyśleli:

- To śmiesznie niska cena za tak wspaniałe zwierzę - i chętnie dali mu,
ile żądał.

Kiedy powrócił do domu ze swym skarbem, bracia zdziwili się bardzo, a
średni rzekł:

- Muszę więc i ja spróbować szczęścia ze swą kosą.

Ale wszędzie, gdzie przybył, spotykał wieśniaków z kosami na ramieniu.
Wreszcie jednak zdało mu się znaleźć taką wyspę, gdzie zupełnie nie
znano kosy. Kiedy zboże dojrzało, ludzie ustawiali przed nim armaty i
zestrzeliwali je. Oczywiście często trafiali, zamiast w źdźbła, w
ziarna, często chybiali w ogóle, a wiele zboża i prochu marnowało się
przy tym, a w dodatku odbywało się to wśród dzikiego hałasu.

Młodzieniec stanął więc na polu i w mig skosił całe zboże cichutko, aż
ludzie otworzyli usta ze zdumienia. Chętnie dali mu za to cudowne
narzędzie cenę, jakiej zażądał, mianowicie konia i tyle złota, ile ten
koń mógł unieść.

Gdy się o tym trzeci brat dowiedział, postanowił i on popróbować
szczęścia z kotem. Jak i bracia, wszędzie, gdzie przechodził, widział
mnóstwo kotów, a było ich tak wiele, że nowo narodzone kocięta często
topiono w rzece. Wreszcie udało mu się przybyć na wyspę, gdzie nie znano
jeszcze kota, ale za to myszy było pełno. Tańczyły one po stołach i
ławach, a nawet sam król nie był wolny od tej plagi: we wszystkich
kątach piszczały myszy, zjadając wszystko, co mogły dosięgnąć zębami.

Kot natychmiast rozpoczął polowanie, a gdy opróżnił już kilka sal,
ludzie poczęli błagać króla, by kupił to cudowne zwierzę. Król chętnie
zapłacił za kota cenę, jakiej młodzieniec zażądał, mianowicie muła i
tyle złota, ile mógł on udźwignąć. Trzeci brat wrócił więc do domu z
najobfitszymi skarbami.

Kot hulał sobie rzetelnie po zamku królewskim i uśmiercił tyle myszy, że
trudno naliczyć. Wreszcie spocił się przy tej robocie i zachciało mu się
pić: stanął więc na środku komnaty, podniósł głowę do góry i zawołał:

- Miau! Miau!

Król i dworzanie przerazili się bardzo słysząc ten dziwny głos i w
wielkiej trwodze uciekli z zamku. Na dole król zwołał naradę, aby
postanowić, co dalej czynić; wreszcie uradzono wysłać do kota herolda i
zażądać od niego, aby opuścił zamek, gdyż w przeciwnym razie zostanie
siłą wypędzony.

- Lepiej niech nas myszy prześladują - orzekli rajcowie - niżby życie
nasze miało być zdane na łaskę i niełaskę takiego potwora.

Herold wszedł na górę i zapytał kota, czy zgadza się dobrowolnie opuścić
zamek. Ale kot, któego pragnienie wzmagało się, odparł tylko:

- Miau! Miau!

Herold zrozumiał to jako:

- Nie! Nie!

I powtórzył królowi tę odpowiedź. Wówczas rada orzekła:

- W takim razie trzeba go wypędzić siłą!

Ustawiono naprzeciw zamku armaty i poczęto go ostrzeliwać. Gdy to kot
spostrzegł, wyskoczył szczęśliwie przez okno. Ale oblegający nie
spostrzegli tego i nie spoczęli, aż cały zamek rozsypał się w gruzy.
