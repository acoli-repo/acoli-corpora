# author: Gebrüder Grimm
# source: tbc
# url: https://www.grimmstories.com/pl//grimm_basnie/wybor_narzeczonej
# note: copyright of translation tbc

## Wybór narzeczonej 

Był sobie młody pasterz, który chciał się ożenić, a znał trzy siostry,
wszystkie jednako urodziwe, tak że wybór miał trudny i nie mógł się na
żadną zdecydować. Zwrócił się wreszcie do matki o radę.

- Zaproś wszystkie trzy razem - odrzekła - i postaw na stole ser, a
potem uważaj, jak która będzie go krajać.

Chłopiec posłuchał matczynej rady i cóż się okazało: jedna z sióstr
zjadła ser razem ze skórką; druga odkroiła wprawdzie skórkę, ale w
pośpiechu uczyniła to niedbale i zmarnowała sporo sera; trzecia obrała
ser ze skórki jak należy, nie za grubo i nie za cienko. Pasterz
opowiedział wszystko matce, a ona mu rzekła:

- Trzecią weź za żonę.

Syn uczynił, jak kazała, i żył ze swą wybranką długo i szczęśliwie.
