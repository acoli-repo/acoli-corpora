# author: Gebrüder Grimm
# source: tbc
# url: https://www.grimmstories.com/pl//grimm_basnie/jas_sie_zeni
# note: copyright of translation tbc

## Jaś się żeni 

Był sobie kiedyś młody gospodarz, na imię miał Jaś, jego kuzyn chciał go
wyswatać z bogatą panną. Posadził więc Jasia za piecem, w którym kazał
porządnie napalić. Przyniósł potem dzban mleka i porządny kawał
pszennego chleba, dał Jasiowi do ręki świeżo wypuszczonego z mennicy
lśniącego halerza i powiedział:

- Jasiu, trzymaj mocno tego halerza, a chleb krusz do mleka i siedź,
nie ruszaj się z miejsca aż do mego powrotu.

- Dobrze - odparł Jaś - zrobię wszystko jak należy.

Swat włożył stare, połatane portki, udał się do pobliskiej wsi, do
bogatej gospodarskiej córki i rzekł:

- Czy chciałabyś się wydać za mego kuzyna Jasia? Dostałabyś dziarskiego
i roztropnego męża, na pewno by ci się spodobał.

Słysząc to skąpy ojciec spytał:

- A jak tam z jego majątkiem? Czy ma jaki taki dostatek?

- Drogi przyjacielu - odparł swat - mój młody kuzyn to ciepły kawaler,
ściska w garści niezły kawał grosza, a chleba i mleka ma ile dusza
zapragnie. Posiada też nie mniej łat gruntu niż ja na moich portkach - i
klepnął się po wyłatanym siedzeniu. - Jeśli zechcecie zadać sobie trochę
trudu i pójść ze mną, to gotów jestem pokazać wam w tej chwili, że
wszystko, co mówię, to szczera prawda.

Skąpiec, nie chcąc stracić tak korzystnej okazji, rzekł:

- Skoro tak jest w istocie, to nie mam nic przeciwko temu małżeństwu.

W wyznaczonym dniu odbyło się więc wesele, a kiedy młoda małżonka
zapragnęła pójść w pole obejrzeć włości swego oblubieńca, Jaś zdjął
odświętne szaty, przywdział połatany kaftan i rzekł:

- Żeby mi się piękne odzienie nie zbrukało.

Po czym wyszli razem na pole, a jak tylko natrafili na wydzielony miedzą
spłachetek winnicy, pola czy łąki, Jaś wskazywał palcem większą lub
mniejszą łatę na swym kaftanie i mówił:

- Te łaty należą naprawdę do mnie, moja duszyczko, im się tylko
przyglądaj - chcąc przez to powiedzieć, że żona, zamiast gapić się na
szmat pola, powinna patrzeć na jego kaftan, bo ten naprawdę do niego
należy.

- A czy ty na tym weselu byłeś?

- Pewnie, że byłem, i to w pełnej gali. Na głowie miałem pióropusz ze
śniegu, ale zaświeciło słonko i pióra się roztopiły; szatę miałem z
pajęczej nici, ale przechodząc przez ciernie podarłem ją, pantofle zaś
miałem ze szkła, ale zawadziłem o kamień i... brzdęk! Obydwa rozleciały
się na drobne kawałki.
