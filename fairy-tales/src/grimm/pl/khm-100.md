# author: Gebrüder Grimm
# source: tbc
# url: https://www.grimmstories.com/pl//grimm_basnie/smoluch_diabli_kamrat
# note: copyright of translation tbc

## Smoluch diabli kamrat 

Pewien żołnierz zwolniony ze służby nie miał z czego żyć i przyszła taka
chwila, że nie widział już dla siebie żadnego ratunku. Udał się więc do
lasu. Gdy przebył kawałek drogi, spotkał małego człowieczka, a był to
diabeł we własnej osobie.

Człowieczek rzekł do żołnierza:

- Co ci to, chudzino, dolega? Bo minę masz okrutnie markotną.

Żołnierz mu na to:

- Głodny jestem, a moja kieska pusta.

Diabeł zaś powiedział:

- Jeśli przystaniesz do mnie na służbę i zgodzisz się na parobka, do
końca swoich dni biedy nie zaznasz. Popracujesz u mnie siedem lat, a
potem pójdziesz sobie, dokąd zechcesz. Stawiam ci tylko jeden warunek:
nie wolno ci przez cały ten czas myć się, czesać, strzyc brody, obcinać
włosów ani paznokci, a także oczu ocierać.

Żołnierz mu odrzekł:

- No, to zgoda, skoro inaczej nie można.

I ruszył za małym człowieczkiem, który powiódł go prosto do piekła;
zaraz go tam pouczył, co ma robić: rozniecać ogień pod kotłami, w
których duszą się piekielne pieczenie, zamiatać podłogi, wynosić za
drzwi śmiecie i pilnować porządku. Biada mu jednak, jeśli choć raz
zajrzy do któregoś z kotłów!

Żołnierz na to:

- Dobra, dobra, już ty się o mnie nie martw.

Stary diabeł powędrował w świat, żołnierz zaś przystąpił do pełnienia
swojej służby, dorzucił drew do ognia, wymiótł z kątów śmiecie i wyniósł
je za drzwi, spełniając tym sposobem wszystkie diabelskie polecenia.
Kiedy stary diabeł wrócił, rozejrzał się, czy wszystko zostało zrobione
jak należy, po czym zadowolony wyruszył w świat po raz wtóry. Żołnierz
potoczył okiem dokoła, a wszędzie stało mnóstwo kotłów, pod nimi buzował
ogień, a w środku bulgotało coś i perkotało. Zajrzałby do nich z
największą ochotą, gdyby nie to, że diabeł tak surowo mu tego zakazał; w
końcu jednak nie wytrzymał, uniósł troszkę pokrywę pierwszego z brzegu
kotła i zerknął do wnętrza. Zobaczył tam swego dawnego kaprala.

- A tuś mi, ptaszku - rzekł do niego. - Dobrze, żem cię wreszcie
przydybał. Kiedyś ty mnie miałeś w garści, a teraz ja mam ciebie!

Czym prędzej spuścił pokrywę z powrotem i podsycił ogień dorzucając
świeżych szczap. Podszedł potem do drugiego kotła, uchylił nieco pokrywę
i ujrzał swego chorążego.

- A tuś mi, ptaszku! Dobrze, żem cię wreszcie przydybał. Kiedyś ty mnie
miałeś w garści, a teraz ja mam ciebie!

Zatrzasnął pokrywę i przyciągnął do ognia sporą kłodę, żeby tamtego
porządnie przypiekło. Teraz był jeszcze ciekaw, kto też siedzi w trzecim
kotle. Zagląda, a to jego własny generał.

- A tuś mi, ptaszku! Dobrze, żem cię wreszcie przydybał. Kiedyś ty mnie
miałeś w garści, a teraz ja mam ciebie!

Przyniósł miech i rozdmuchał piekielny ogień pod generałem aż miło. I
tak pełnił służbę w piekle przez siedem lat, nie mył się, nie czesał,
nie strzygł, ani paznokci nie obcinał i łez z oczu nie ocierał.

Te siedem lat śmignęło mu tak prędko, jakby to było pół roku. Kiedy
nadszedł umówiony termin, zjawił się diabeł i powiada:

- No i co, Jasiu, jakeś się tu sprawował?

- Rozniecałem ogień pod kotłami, zamiatałem i śmiecie za drzwi
wynosiłem.

- A także do kotłów zaglądałeś; twoje szczęście, żeś potem jeszcze
drewienek dorzucał, bo inaczej byłbyś zgubiony. Teraz twoja służba się
skończyła, czy chcesz wracać do domu?

- Pewnie - odparł żołnierz. - Skoczyłbym teraz do domu, ojca odwiedził.

- Należy ci się za twoją pracę uczciwa zapłata - rzekł diabeł. - Idź,
naładuj śmieci do tornistra, ile wlezie, i zabierz je ze sobą do domu. A
pójdziesz nieumyty, nieuczesany, z długimi włosami i zarośniętą gębą, z
nieobciętymi paznokciami i kaprawym okiem, a jeśli cię kto zapyta, skąd
idziesz, masz odpowiadać: ,,z piekła'', a jeśli cię zapytają, kim
jesteś, odpowiadaj: ,,jam smoluch, diabli kamrat i sam sobie pan''.

Żołnierz nic nie mówiąc zrobił, co mu diabeł kazał, ale nie był wcale ze
swej zapłaty zadowolony.

Ledwie znalazł się w lesie, zdjął z ramion tornister, żeby śmiecie
wysypać, ale kiedy go otworzył, ujrzał samo złoto zamiast śmieci.

- Tego się zgoła nie spodziewał - rzekł, po czym ruszył raźno w stronę
miasta.

Przed karczmą stał karczmarz, który widząc nadchodzącego Jasia przeraził
się, bo wyglądał on okropnie, gorzej niż strach na wróble. Karczmarz
zawołał go i spytał:

- Skąd to idziesz?

- Z piekła.

- A ktoś ty?

- Jam smoluch, diabli kamrat i sam sobie pan!

Karczmarz nie chciał Jasia wpuścić, ale na widok złota sam drzwi przed
nim otworzył. Jaś kazał się podjąć obfitym poczęstunkiem, najadł się i
napił do syta, po czym nie myjąc się, nie czesząc, wedle diabelskiego
rozkazu, poszedł spać. Karczmarzowi zaś obraz tornistra pełnego złota
nie dawał spokoju, aż wreszcie zaczaił się nocą i ukradł go.

Kiedy Jaś wstał nazajutrz i przed wyruszeniem w dalszą drogę chciał
zapłacić karczmarzowi, tornistra już nie było. Biedak pomyślał tylko:

- Nie zasłużyłeś na ten zły los.

Po czym zawrócił i udał się wprost do piekła. Poskarżył się diabłu na
swą dolę, prosząc go o pomoc.

Diabeł rzekł:

- Siadaj, umyję cię, uczeszę, przystrzygę brodę, obetnę ci włosy i
paznokcie i przetrę oczy.

A uczyniwszy to dał mu znów tornister pełen śmieci, mówiąc:

- Idź teraz i powiedz karczmarzowi, żeby ci oddał twoje złoto, bo
inaczej zabiorę go do piekła i będzie musiał, tak jak ty, ogień pod
kotłami podsycać.

Jaś wrócił do karczmy i rzekł:

- Ukradłeś moje złoto, jeśli mi go nie oddasz, to pójdziesz do piekła
na moje miejsce i będziesz wyglądał tak ohydnie, jak ja wyglądałem.

Karczmarz oddał mu więc jego złoto i jeszcze trochę swojego dołożył,
błagając, żeby tylko nic nikomu nie mówił. Tym sposobem Jaś osiągnął
wielkie bogactwo.

Wyruszył w drogę do rodzicielskiego domu, kupił sobie nędzną lnianą
świtkę i wędrował muzykując, bo tego się u diabła w piekle nauczył.
Krajem rządził w owym czasie stary król, przed którym Jaś musiał zagrać
i który tak się jego muzyką zachwycił, że obiecał grajkowi swoją starszą
córkę za żonę. Kiedy królewna usłyszała, że ma poślubić jakiegoś
łapserdaka w białej świtce, oświadczyła:

- Wolę się w głębokiej wodzie utopić, niż mieć takiego męża!

Król dał więc Jasiowi młodszą córkę, a ta z miłości do ojca nie chciała
się jego woli sprzeciwiać. Smoluch diabli kamrat ożenił się tedy z
królewną, a po śmierci starego króla odziedziczył całe królestwo.
