# author: Gebrüder Grimm
# source: tbc
# url: https://www.grimmstories.com/pl//grimm_basnie/boginka_w_stawie
# note: copyright of translation tbc

## Boginka w stawie 

Był sobie raz pewien młynarz, który wraz z żoną wiódł żywot beztroski.
Mieli oboje w bród pieniędzy i wszelakiego dobra, a ich zamożność rosła
z roku na rok. Ale nieszczęścia spadają na ludzi znienacka: jak bogactwa
młynarzów przybywało, tak też z roku na rok zaczęło im go ubywać i na
koniec młynarz nie mógł już nawet młyna, w którym mieszkał, uważać za
własny. Martwił się tym bardzo i kiedy po całodziennym trudzie kładł się
spać, nie mógł ani rusz znaleźć spokoju i srodze skłopotany przewracał
się wciąż w łóżku z boku na bok. Pewnego ranka wstał już o świcie i
wyszedł na dwór w nadziei, że serce jego zazna wreszcie ulgi. Kiedy
szedł groblą koło młyna i pierwszy promyk słońca przedarł się przez
mroki, usłyszał nagle jakiś szum od strony stawu. Obejrzał się i
zobaczył piękną niewiastę powoli wyłaniającą się z wody. Długie włosy,
które ponad ramionami ujęła w delikatne dłonie, spływały po obu stronach
zakrywając jej białe ciało. Wiedział, że jest to boginka mieszkająca w
stawie i z przerażenia nie był pewien, czy ma odejść, czy też pozostać.

Tymczasem boginka odezwała się swym łagodnym głosem i przemawiając doń
po imieniu zapytała, czemu jest taki smutny. Młynarz, który zrazu
oniemiał, słysząc jej przyjazne słowa zebrał się na odwagę i opowiedział
jej, jak to dotychczas opływał w szczęście i dostatki, a że teraz jest
biedny i sam nie wie, co ze sobą począć.

- Bądź spokojny - rzekła boginka. - Uczynię cię możniejszym i
szczęśliwszym niż kiedykolwiek byłeś, musisz mi tylko obiecać, że oddasz
mi to, co się właśnie w twoim domu urodziło.

- Cóż to może być innego - pomyślał młynarz - jak nie szczeniak czy
młode kocię?

I obiecał jej to, czego żądała. Boginka pogrążyła się z powrotem w
wodzie, on zaś pocieszony i dobrej myśli pospieszył do domu. Kiedy się
do niego zbliżał, dziewka służebna wybiegła mu naprzeciw wołając, że ma
dlań radosną nowinę: jego żona powiła właśnie synka. Młynarz stanął jak
piorunem rażony. Był teraz pewien, że podstępna boginka z góry o tym
wiedziała i oszukała go. Ze spuszczoną głową podszedł do łoża swej żony,
a gdy go zapytała:

- Czemu to nie cieszysz się z naszego ślicznego synka?

Opowiedział jej, co mu się zdarzyło i jakie przyrzeczenie złożył
bogince.

- Na cóż mi powodzenie i bogactwo - zakończył - skoro dziecko mam
stracić? I co teraz pocznę, nieszczęśliwy?

Również krewni, którzy przybyli z powinszowaniami, nie potrafili
udzielić mu żadnej rady.

Tymczasem szczęście zawitało z powrotem do domu młynarza. Każde jego
przedsięwzięcie wieńczyło powodzenie. Zdawało się, że półki i szafy same
się napełniają, a pieniądze w skrzyni przez noc się mnożą. W niedługim
czasie bogactwo młynarza stało się większe, niż było kiedykolwiek
przedtem. Cóż, kiedy jego radość z tego powodu nie mogła być pełna.
Obietnica dana bogince drążyła jego serce. Ilekroć przechodził koło
stawu, drżał ze strachu, że ona wyłoni się z wody i przypomni mu jego
zobowiązanie. Chłopcu nie pozwalał zbliżać się do sadzawki.

- Strzeż się - mówił mu. - Bo kiedy wejdziesz do wody, wysunie się z
niej ręka i wyciągnie cię na dno.

Kiedy jednak lata mijały, a boginka jakoś się nie zjawiała, młynarz
zaczął powoli odzyskiwać spokój.

Syn jego podrósł i będąc już młodzieńcem, poszedł na naukę do myśliwego.
Kiedy poznał już dobrze swoje rzemiosło, pan wioski przyjął go do siebie
na służbę. W tejże wsi mieszkała śliczna i pełna cnót dziewczyna:
spodobała się ona myśliwemu, a skoro tylko pan to zauważył, podarował mu
mały domek. Młodzi pobrali się i żyli spokojnie i szczęśliwie, kochając
się z całego serca.

Pewnego razu myśliwy ścigał sarenkę. Kiedy zwierzę wybiegło z lasu na
otwarte pole, dogonił je wreszcie i celnym strzałem położył trupem. Nie
zauważył jednak, że znajduje się w pobliżu niebezpiecznego stawu i
wypatroszywszy swą zdobycz podszedł do wody, by obmyć ubrudzone krwią
ręce. Ledwie zanurzył je w stawie, ukazała się boginka, śmiejąc się
objęła go mokrymi ramionami i tak szybko pociągnęła za sobą, że
natychmiast fale zamknęły się nad nim.

Kiedy wieczór zapadł, a myśliwy nie wracał do domu, żonę jego ogarnął
niepokój. Poszła go szukać, a znając jego opowieści o zakusach boginki,
przed którą musi się strzec unikając bliskości stawu, domyśliła się, co
się stało. Pospieszyła nad wodę, a ujrzawszy na brzegu torbę myśliwską
nie mogła już dłużej wątpić, że spotkało go nieszczęście. Lamentując i
załamując ręce jęła wzywać ukochanego po imieniu, ale na próżno. Obiegła
staw dokoła i zaczęła znów wołać, lżąc boginkę twardymi słowy, ale i na
to nie otrzymała odpowiedzi. Powierzchnia wody pozostała spokojna i
tylko odbicie połowy księżycowego oblicza spoglądało ku niej nieruchomo.

Nieszczęśliwa kobieta nie oddalała się jednak od stawu. Spiesznymi kroki
bez chwili spoczynku okrążała wciąż staw, to w milczeniu to znów głośno
krzycząc lub jęcząc cicho. W końcu siły ją opuściły. Osunęła się na
ziemię i pogrążyła w głębokim śnie.

A oto co jej się przyśniło:

Wspina się sama jedna i bardzo wystraszona pomiędzy olbrzymimi blokami
skalnymi pod górę. Ciernie i pnącza czepiają się jej stóp, deszcz smaga
po twarzy, wicher targa długie włosy. Wdrapawszy się na szczyt
wzniesienia widzi całkiem odmienny krajobraz. Błękitne niebo, aksamitne
powietrze, łagodnie falisty teren, a na zielonej, usianej barwnym
kwieciem łące, stoi schludna chatka. Ona do niej podchodzi, otwiera
drzwi i zastaje w środku siwowłosą staruszkę, która z uśmiechem kiwa jej
głową. I w tym momencie biedna kobieta obudziła się. Był już dzień,
postanowiła więc zrobić to, co jej podsunął sen. Wspięła się z trudem na
górę i dalej potoczyło się wszystko tak, jak we śnie. Staruszka przyjęła
ją przyjaźnie i wskazała krzesło, prosząc, by usiadła.

- Musiało cię spotkać jakieś nieszczęście - odezwała się - skoro
trafiłaś do mojej samotnej chatki.

Kobieta opowiedziała jej wśród łez, co jej się przydarzyło.

- Nie martw się - rzekła staruszka. - Ja ci pomogę. Weź ten oto złoty
grzebień. Zaczekaj do pełni księżyca, a wtedy pójdź nad staw, usiądź na
brzegu i zacznij czesać swoje długie, krucze włosy tym grzebieniem.
Kiedy włos rozczeszesz, połóż grzebień na ziemi, a zobaczysz, co się
stanie.

Nieszczęśliwa kobieta wróciła do domu, ale czas do pełni księżyca dłużył
jej się ogromnie. Wreszcie lśniąca tarcza pojawiła się na niebie, a
wtedy biedaczka pospieszyła nad staw, usiadła i zaczęła czesać złotym
grzebieniem swoje długie, krucze włosy, kiedy je zaś rozczesała,
położyła grzebień tuż nad wodą. Po krótkiej chwili zabulgotało w
głębinie, a jedna wzburzona fala wybiegła na brzeg i zgarnęła z niego
grzebień. Nie trwało to dłużej niż czas opadania grzebienia na dno, a
tafla stawu rozpękła się jakby i wynurzyła się z niej głowa myśliwego.
Nie odezwał się, patrzył tylko na żonę smutnym wzrokiem. W tej samej
chwili nadpłynęła z szumem następna fala i zakryła głowę. Wszystko
znikło, powierzchnia stawu była znów całkiem spokojna i tylko księżyc w
pełni połyskiwał nad nią.

Biedna kobieta wróciła zrozpaczona do domu i po raz wtóry przyśniła jej
się chatka staruszki. Nazajutrz wybrała się więc w drogę, by powierzyć
mądrej niewieście swe cierpienie. Ta zaś dała jej złoty flet mówiąc:

- Zaczekaj znów do pełni księżyca, a wtedy weź ten flet, usiądź na
brzegu, zagraj jakąś ładną piosenkę, a kiedy ją skończysz, połóż flet na
piasku, potem zobaczysz, co się stanie.

Kobieta zrobiła wszystko, co jej staruszka poleciła. Ledwie położyła
flet na piasku, w głębinie zabulgotało, a jedna wzburzona fala wybiegła
na brzeg i zgarnęła flet. Po chwili tafla wody rozpękła się i wynurzyła
się z niej już nie tylko głowa, ale znaczna część ciała myśliwego, bo aż
do pasa. Wyciągnął on tęsknie ramiona ku żonie, ale następna fala
nadpłynęła z szumem, zakryła go całego i wciągnęła z powrotem w odmęty.

- Ach, cóż mi z tego przyjdzie - skarżyła się nieszczęśliwa - jeśli
nawet zobaczę mego ukochanego, skoro muszę go znowu stracić.

Zgroza napełniła znowu jej serce, ale sen po raz trzeci wskazał jej
chatkę staruszki. Udała się znów w drogę, a mądra niewiasta dała jej
złoty kołowrotek i rzekła pocieszająco:

- Nie wszystko się jeszcze dokonało, zaczekaj na pełnię księżyca, a
wtedy weź kołowrotek, usiądź na brzegu i kiedy uprzędziesz całą szpulkę
nici, postaw kołowrotek tuż nad wodą, a zobaczysz, co się stanie.

Kobieta wszystko dokładnie wypełniła. Ledwie księżyc w pełni pokazał się
na niebie, zaniosła nad brzeg złoty kołowrotek i pilnie przędła, aż len
się wyczerpał, a na szpulce było już pełno nici. Skoro tylko kołowrotek
stanął nad wodą, w głębinie zabulgotało jeszcze gwałtowniej niż
poprzednio i potężna fala chlusnąwszy o brzeg porwała go z sobą.
Równocześnie niemal wraz z fontanną wody wytrysnął w górę i myśliwy, tym
razem w całej swej okazałości. Zeskoczył zwinnie na ziemię, chwycił żonę
za rękę i rzucił się wraz z nią do ucieczki. Zaledwie jednak odbiegli
kawałek, cały staw jął się przeraźliwie burzyć i z dzikim szumem wylał
się na otaczające pola. Zbiegom śmierć już zajrzała w oczy, kiedy
kobieta, cała w strachu, wezwała pomocy staruszki. I oto w jednej chwili
oboje zostali zamienieni: ona w ropuchę, on zaś w zieloną żabę. Powódź
nie zdołała ich więc zatopić, lecz rozdzieliła ich i uniosła jedno
daleko od drugiego.

Skoro tylko woda wstąpiła z powrotem w brzegi i małżonkowie stanęli na
suchej ziemi, przybrali znów swą ludzką postać. Ale żadne z nich nie
wiedziało, co się stało z drugim. Oboje znaleźli się wśród obcych ludzi,
którzy nie znali ich stron rodzinnych. Jedno od drugiego dzieliły
wysokie góry i głębokie doliny. Żeby zarobić na życie, musieli paść
owce. Przez wiele lat pędzili swoje stada po polach i lasach, nękani
smutkiem i tęsknotą.

Kiedy pewnego roku wiosna wyłoniła się z ziemi, oboje w jednym dniu
wygnali swoje owce na pastwisko, a przypadek zrządził, że pędzili je
naprzeciw siebie. On ujrzał stado na odległym zboczu i pognał swoje owce
w tym kierunku. Spotkali się w dolinie, ale jedno drugiego nie poznało,
ucieszyli się tylko, że nie będą już tak bardzo samotni. Od tej pory
pasali swoje stada razem: rzadko ze sobą rozmawiali, ale raźniej im było
na duszy. Pewnego wieczoru, kiedy księżyc w pełni świecił na niebie, a
owce ułożyły się już do snu, pasterz wyciągnął z kieszeni flet i jął
grać na nim piękną, choć smutną piosenkę. Skończywszy grać spostrzegł,
że pasterka gorzko płacze.

- Czemu płaczesz? - spytał ją.

- Ach - odpowiedziała - tak samo świecił księżyc w pełni, kiedy po raz
ostatni grałam tę melodię na flecie, a z wody wynurzyła się głowa mego
ukochanego.

Popatrzył na nią i poczuł, jakby łuska spadła mu z oczu, wreszcie
rozpoznał swą najmilszą małżonkę i ona również spojrzawszy na jego twarz
w blasku księżyca poznała go. Objęli się i ucałowali, a jaka była ich
radość, nawet pytać nie warto.
