# author: Gebrüder Grimm
# source: tbc
# url: https://www.grimmstories.com/pl//grimm_basnie/baba_jaga
# note: copyright of translation tbc

## Baba Jaga 

Była sobie raz dziewczynka bardzo samowolna i wścibska, a kiedy rodzice
kazali jej coś zrobić, nigdy ich nie słuchała. Jakże więc mogło jej się
życie dobrze ułożyć? Pewnego dnia powiedziała do swoich rodziców:

- Tyle słyszałam o Babie Jadze, bardzo bym chciała ją kiedyś odwiedzić.
Ludzie powiadają, że jej dom jest taki niesamowity, że pełno w nim
niezwykłych rzeczy. Strasznie jestem tego wszystkiego ciekawa.

Rodzice surowo jej tego zakazali, mówiąc:

- Baba Jaga jest złą kobietą i okropne wyprawia bezeceństwa. Jeśli do
niej pójdziesz, przestaniesz być naszym dzieckiem.

Dziewczynka, nie zważając na zakaz rodziców, udała się jednak do Baby
Jagi. Kiedy przed nią stanęła, Baba Jaga zapytała:

- Czemu jesteś taka blada?

- Ach - odparła dziewczynka, cała drżąca - przelękłam się tego, co
zobaczyłam.

- A cóż ty takiego zobaczyłaś?

- Spotkałam na twojej ścieżce czarnego człowieka.

- To był węglarz.

- Potem spotkałam zielonego człowieka.

- To był myśliwy.

- Potem spotkałam człowieka jak krew czerwonego.

- To był rzeźnik.

- Ach, Babo Jago, tak mi się zrobiło straszno, kiedy zajrzałam przez
okno i zamiast ciebie zobaczyłam diabła z ognistą głową.

- No, no, w takim razie widziałaś czarownicę w całej krasie. Długo już
na ciebie czekałam, przydasz mi się, będziesz mi świecić.

To powiedziawszy zamieniła dziewczynkę w kawałek drewna, który wrzuciła
do ognia. Kiedy drewno buchnęło wielkim płomieniem, usiadła przy
kominie, żeby się dobrze rozgrzać i rzekła:

- Dopiero teraz jest naprawdę jasno!
