# author: Gebrüder Grimm
# source: tbc
# url: https://www.grimmstories.com/pl//grimm_basnie/dziecko_matki_boskiej
# note: copyright of translation tbc

## Dziecko Matki Bożej 

Na skraju wielkiego lasu żył drwal ze swoją żoną i jednym dzieckiem,
trzyletnią córeczką. Byli oni tak biedni, że brakowało im nawet chleba i
nie mieli czym nakarmić swego dziecka. Pewnego dnia, gdy drwal poszedł
strapiony do lasu na robotę, stanęła przed nim nagle piękna pani w
złotej koronie z jaśniejących gwiazd i rzekła:

- Ja jestem Maria Panna, Matka Boska; wiem, że ubogi i strapiony,
przynieś mi swoje dziecię, a ja wezmę je do siebie, zaopiekuję się nim i
będę mu matką.

Drwal usłuchał, przyniósł dzieweczkę, a Matka Boska zabrała ją z sobą do
nieba.

Dobrze było dziecku pod opieką Marii Panny; jadło marcepan, pijało
słodkie mleko, złote miało sukienki i bawiło się z aniołkami. Kiedy
dziewczynka miała już czternaście lat, Matka Boska przywołała ją pewnego
razu do siebie i rzekła:

- Kochane dziecię, wybieram się w daleką podróż, powierzam ci więc
klucze od trzynastu komnat niebieskich. Do dwunastu wolno ci wchodzić i
oglądać w nich wszystkie wspaniałości, ale trzynastych drzwi, od których
jest ten maleńki kluczyk, zakazuję ci otwierać. Strzeż się tego czynić,
gdyż spadłoby na ciebie wielkie nieszczęście!

Dziewczynka przyrzekła być posłuszną, a gdy Matka Boska odjechała,
poczęła zwiedzać wszystkie komnaty niebieskie. Co dzień oglądała jedną,
aż obejrzała wszystkie dwanaście. W każdej komnacie siedział jeden z
apostołów, otoczony wielkim blaskiem, a dziewczynka radowała się
wszystkimi wspaniałościami i klaskała w dłonie, aniołki zaś, które
wszędzie jej towarzyszyły, radowały się wraz z nią. Pozostały jeszcze
drzwi do zakazanej komnaty. Dziewczynka była bardzo ciekawa, co się za
nimi znajduje, rzekła więc do aniołków:

- Otworzyć drzwi i wejść do komnaty nie wolno, ale można przecież
trochę je uchylić i zajrzeć przez szparkę.

Ale aniołki zawołały przerażone:

- Ach, nie, to by był grzech: Matka Boska zabroniła ci przecież tego. I
mogłabyś popaść w wielkie nieszczęście.

Dziewczynka zamilkła, ale nie umilkła w jej sercu ciekawość, drążyła je
i nękała, i kiedy razu pewnego wszystkie aniołki poszły na spacer,
dziewczynka pomyślała sobie:

- Teraz jestem sama i nikt się nie dowie, że zajrzałam do pokoju.

Wyszukała maleńki kluczyk, a mając go już w ręku, wsadziła do dziurki i
przekręciła. Drzwi rozwarły się szeroko i dziewczynka ujrzała Trójcę
Świętą, zasiadającą w blasku i ogniu. W zdumieniu i zachwycie stała
przez chwilę nieruchomo, potem dotknęła palcem blasku, a palec w tejże
chwili został ozłocony. Wówczas dziewczynka przeraziła się bardzo,
zatrzasnęła szybko drzwi i uciekła. Przerażenie nie opuszczało jej ani
na chwilę, a serduszko ciągle biło gwałtownie w jej piersi. A i złoto
nie chciało zejść z palca, choć myła go i tarła.

Wkrótce potem powróciła Matka Boska ze swej podróży. Przywołała
natychmiast dzieweczkę i zażądała od niej kluczy. Kiedy je podawała,
Matka Boska spojrzała jej w oczy i zapytała:

- Czy otwierałaś trzynaste drzwi?

- Nie - odparła dziewczynka.

Matka Boska zaś położyła dłoń na jej sercu i uczuła, jak mocno biło,
pojęła więc od razu, że dziewczynka zgrzeszyła i złamała jej zakaz.

- Naprawdę nie uczyniłaś tego?

- Nie - powtórzyła dziewczynka.

Matka Boska zaś ujrzała jej palec, ozłocony przez dotknięcie blasku
niebiańskiego, i pojąwszy, że dziewczynka zgrzeszyła, zapytała po raz
trzeci:

- Nie uczyniłaś tego?

- Nie - odparła po raz trzeci dziewczynka.

A Matka Boska rzekła:

- Nie usłuchałaś mnie, a w dodatku okłamałaś, nie jesteś więc godna życ
w niebie.

Na jej skinienie zapadła dziewczynka w głęboki sen, a gdy się obudziła,
leżała na ziemi, pośrodku dzikiego lasu. Chciała zawołać, ale głosu
wydobyć nie mogła. Zerwała się i chciała uciekać, ale gdzie się ruszyła,
kłuły ja ostre ciernie. W pustkowiu tym stało wielkie wydrążone drzewo,
w którym dziewczynka musiała zamieszkać. Sypiała tam nocą i znajdowała
schronienie podczas deszczu i burzy. Lecz cóż to było za nędzne życie!
Kiedy pomyślała o niebie i o swoich towarzyszach, aniołkach, płakała
gorzkimi łzami. Jedynym jej pożywieniem były korzonki i jagódki leśne.
Jesienią zbierała orzechy i liście i znosiła je do swej dziupli: orzechy
służyły jej za pokarm zimą a gdy nastawały śniegi i mrozy, zakopywała
się jak zwierzątko w liście, aby nie zmarznąć. Wkrótce podarły się jej
sukienki, a gdy na wiosnę słońce znowu grzać poczęło, wychodziła na
polanę, okryta płaszczem włosów.

Tak mijał rok za rokiem, a dziewczynka zaznawała całej ziemskiej nędzy i
niedoli.

Razu pewnego, gdy drzewa znowu okryły się świeżym listowiem, polował
król po lesie i zapędził się za sarną, która uciekła przed nim w
gęstwinę. Zsiadł więc z konia i rozcinając mieczem zarośla począł sobie
torować drogę. Kiedy się przedarł przez nie, ujrzał pod drzewem piękną
dziewczynę, okrytą aż do stóp złotymi włosami. Zdumiał się król i
zapytał:

- Kim jesteś, piękna dziewczyno, i co tu robisz sama w tym pustkowiu?

Ale ona nie odpowiedziała, gdyż nie mogła głosu wydobyć.

Wówczas król zapytał:

- Czy chcesz pójść ze mną do mego zamku?

Dziewczynka skinęła głową, a król wziął ją na ręce, wsadził na konia i
zabrał ze sobą. A gdy przybyli do królewskiego zamku odziano ją w piękne
szaty i otoczono wygodami. A chociaż mówić nie umiała, tak była piękna i
powabna, że król pokochał ją gorąco i wkrótce pojął za żonę.

Po roku królowa wydała na świat syna. Ale w nocy, gdy leżała sama w
łóżku, ukazała się jej Matka Boska i rzekła:

- Jeżeli wyznasz prawdę, czy otworzyłaś zakazane drzwi, otworzę ci usta
i przywrócę mowę, jeśli zaś trwać będziesz w grzechu i kłamstwie,
zabiorę ci nowonarodzone dziecię.

W tej chwili królowa odzyskała mowę, aby mogła odpowiedzieć, ale tak
była zatwardziała, iż rzekła:

- Nie, nie otworzyłam zakazanych drzwi.

Matka Boska zabrała więc jej dziecię i znikła z nim.

Gdy się nazajutrz okazało, że dziecko znikło, lud począł szemrać
podejrzewając królową, że jest ludożerczynią i zjadła własne dziecko. A
biedna królowa słyszała to wszystko i nie mogła przemówić słowa na swoją
obronę. Lecz król, który kochał ją bardzo, nie uwierzył tym zarzutom.

Po roku królowa znowu powiła syna. I znowu w nocy przyszła do niej Matka
Boska i rzekła:

- Jeśli wyznasz, że otworzyłaś zakazane drzwi, przywrócę ci mowę i
oddam zabrane dziecko, jeżeli jednak trwać będziesz uparcie w grzechu i
kłamstwie, zabiorę ci także i to nowonarodzone dziecię.

Ale królowa odparła:

- Nie, nie otworzyłam zakazanych drzwi.

Wówczas Matka Boska zabrała jej drugie dziecię i poniosła je do nieba.
Nazajutrz, gdy spostrzeżono zniknięcie drugiego dziecka, lud począł
głośno i otwarcie szemrać, żądając, zby królową stawiono przed sąd. Ale
król tak kochał swą małżonkę, że nie mógł uwierzyć zarzutom i pod karą
śmierci zabronił komukolwiek wspominać o tym.

Następnego roku królowa urodziła piękną córeczkę. I po raz trzeci
ukazała się jej w nocy Matka Boska i rzekła:

- Pójdź ze mną!

I powiodła ją do nieba, gdzie ukazała jej dwoje starszych dzieci, które
bawiły się wesoło kulą ziemską i uśmiechały do matki. A gdy królowa
cieszyła się ich widokiem, rzekła Matka Boska:

- Czy serce twe jeszcze nie zmiękło? Przyznaj się, że otworzyłaś
zakazane drzwi, a oddam ci synków i przywrócę mowę.

Ale królowa odparła i tym razem:

- Nie, nie otworzyłam zakazanych drzwi.

Wówczas Matka Boska strąciła ją na ziemię i zabrała jej trzecie dziecię.

Gdy się nazajutrz rozeszła wieść o zniknięciu córeczki królewskiej,
wszyscy orzekli jednogłośnie, że królowa jest ludożerczynią i musi być
skazana. Król nie mógł się już dłużej opierać i musiał zezwolić na sąd.
Stawiono więc królową przed sądem, a że nie mogła mówić i bronić się,
skazano ją na spalenie na stosie. Ale gdy drwa ułożono i przywiązano
królową do pala, a pierwsze płomienie poczęły buchać dookoła niej,
lodowata duma jej stopniała, a serce zdjęła skrucha i pomyślała:

,,O, gdybym mogła chociaż wyznać przed śmiercią, że otworzyłam zakazane
drzwi!''

W tejże chwili królowa odzyskała mowę i zawołała głośno:

- Tak jest, Matko Boska, uczyniłam to!

Ledwie przebrzmiały jej słowa, spadł nagle z nieba ulewny deszcz i
zgasił ogień, a ponad stosem ukazało się potężne światło, z którego
wyszła Matka Boska, wiodąc ze sobą dwóch małych chłopców, a na ręku
niosąc nowonarodzoną dzieweczkę. Zbliżyła się do królowej i rzekła
dobrotliwie:

- Kto wyznaje swój grzech ze skruchą, temu jest on odpuszczony! - i
podała jej dzieci, przywróciła mowę i obdarzyła szczęściem na całe
życie.
