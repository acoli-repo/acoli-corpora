# author: Gebrüder Grimm
# source: tbc
# url: https://www.grimmstories.com/pl//grimm_basnie/madra_wiesniaczka
# note: copyright of translation tbc

## Mądra wieśniaczka 

Żył sobie niegdyś bardzo biedny wieśniak, który nie posiadał swojej
ziemi. Miał tylko mały domek, w którym mieszkał ze swoją córką.
Pewnego razu rzekł do niej:
- Poprośmy naszego króla o skrawek świeżo wykarczowanej ziemi.
Gdy król ujrzał ich biedę, podarował im ziemię, o którą prosili. Wówczas
ojciec i córka zaczęli ją orać, by zasiać na niej kukurydzę i odrobinę
innego ziarna.
Kiedy przeorali już całe pole, znaleźli w ziemi moździerz wykonany ze
szczerego złota.
- Córko, -- rzekł ojciec - król okazał wielką łaskę darowując nam to
pole -- w zamian za to powinniśmy oddać mu ten moździerz.
Córka jednak nie chciała na to przystać i rzekła:
- Ojcze, skoro mamy moździerz bez tłuczka, powinniśmy najpierw znaleźć
tłuczek. Lepiej nie mów nikomu o tym, co znaleźliśmy.
Ojciec jednak nie posłuchał córki. Wziął moździerz i zaniósł go królowi,
mówiąc, że znalazł go w wykarczowanej ziemi i poprosił, aby król
zechciał przyjąć go w prezencie.
Król wziął moździerz i zapytał wieśniaka, czy nie znalazł niczego więcej
poza nim. Wieśniak zaprzeczył. Wówczas król odrzekł, że wieśniak musi mu
przynieść także tłuczek. Wieśniak próbował wyjaśnić, że tłuczka nie
znalazł, ale to było jak rzucanie grochem o ścianę. Wtrącono go do
więzienia, gdzie miał pozostać, dopóki tłuczek się nie odnajdzie.
Służący codziennie przynosili mu chleb i wodę, czyli to, co zwykle
dostają więźniowie; on jednak odmawiał przyjmowania jadła i napoju.
Nieustannie tylko wzdychał:
- O ja nieszczęsny! Gdybym tylko usłuchał mojej córki! Gdybym tylko jej
usłuchał!
Dowiedziawszy się o tym, król nakazał przyprowadzić więźnia przed swoje
oblicze. Zapytał wieśniaka, cóż takiego radziła mu jego córka?
- Przestrzegała mnie, bym nie zanosił Waszej Wysokości moździerza, kiedy
nie znaleźliśmy do niego tłuczka.
- Skoro masz tak mądrą córkę, niech się tu zjawi.
Gdy tylko córka wieśniaka stawiła się w pałacu, król zapytał ją, czy
jest na tyle mądra, by rozwiązać zagadkę, jaką jej zada? Jeśli się jej
powiedzie, poślubi ją.
Dziewczyna natychmiast się zgodziła i odrzekła, że rozwiąże zagadkę.
Król rzekł:
- A zatem przybądź do mnie nie będąc naga i nie będąc ubrana, nie pieszo
i nie jadąc, nie drogą i nie obok drogi. Jeśli tego dokonasz, poślubię
cię.
Dziewczyna odeszła. Zdjęła wszystko, co miała na sobie, więc nie była
ubrana; wzięła jednak wielką sieć rybacką i szczelnie się nią owinęła --
nie była zatem naga. Zaprzęgła osła, przywiązała do jego ogona sieć,
którą się owinęła i pozwoliła, aby osioł ciągnął ją po ziemi -- zatem
ani nie szła pieszo, ani nie jechała. Osioł szedł rowem, a ona dotykała
ziemi wyłącznie jednym palcem u stopy, a więc i była na drodze, i nie
była.
Kiedy dotarła w ten sposób do pałacu, król przekonał się, że dziewczyna
rozwiązała zagadkę i spełniła wszystkie jej warunki. Wówczas nakazał
wypuścić jej ojca z więzienia, pojął ją za żonę i powierzył jej pieczy
wszystkie królewskie dobra.
Kilka lat później król dokonywał przeglądu wojsk na paradę. W czasie
tych przygotowań zdarzyło się, że wieśniacy sprzedający drewno
zatrzymali swoje wozy przed pałacem. Do jednych wozów zaprzęgnięto woły,
do innych konie. Jeden z owych wieśniaków miał trzy konie, z tego jedno
dopiero co narodzone źrebię. Owo źrebiątko uciekło i położyło się
pomiędzy wołami, które stały zaprzęgnięte do wozu innego wieśniaka. Ci
dwaj mężczyźni zaczęli się sprzeczać o źrebię tak gorliwie, że doszło do
wielkiej awantury i rękoczynów.
Wieśniak, do którego należały woły, chcąc zatrzymać źrebię, powiedział,
że to jego krowa się ocieliła i wydała owego źrebaka, zaś wieśniak, do
którego należały konie, upierał się, że źrebak jest jego własnością.
Spór trafił w końcu przed królewskie oblicze i władca wydał wyrok, że
źrebię powinno należeć do znalazcy. W ten sposób dostał je człowiek, do
którego ono nie należało. Drugi wieśniak odszedł zasmucony i trapił się
bardzo utratą zwierzęcia. Doszły go jednak słuchy o królowej, która sama
wywodząc się z ludu, potrafiła okazać wielkie miłosierdzie. Udał się
więc do niej i błagał, by pomogła mu odzyskać źrebaka.
- Powiem ci, co powinieneś uczynić, -- rzekła królowa - jeśli
przyrzekniesz nie wydać mojego udziału w sprawie. Jutro z samego rana,
gdy król będzie przejeżdżał z wojskami w czasie parady, weź wielką
rybacką sieć, stań na środku drogi, którą król będzie jechał i udawaj,
że zarzucasz sieć i wyciągasz z niej ryby."
Królowa zdradziła też wieśniakowi, co powinien odpowiedzieć na pytania
króla.
Następnego dnia wieśniak zrobił tak jak powiedziała królowa -- stanął na
środku drogi i łowił w powietrzu ryby. Gdy król przejeżdżał i zobaczył
wieśniaka, wysłał posłańca, by sprawdził, cóż takiego wyczynia na drodze
ten głupiec. Wieśniak wyjaśnił:
- Łowię ryby.
Posłaniec zapytał, jak może łowić, skoro nie ma tu wody?
Wieśniak odrzekł:
- Równie łatwo jest mi łowić ryby na suchym lądzie, jak krowie urodzić
źrebaka.
Posłaniec przekazał odpowiedź królowi, który natychmiast przywołał do
siebie wieśniaka. Powiedział chłopu, że wie, iż nie był to jego pomysł i
zażądał, aby natychmiast wyjawił, kto mu go podsunął? Wieśniak, który
nie chciał wydać królowej, zaklinał się na wszystkie świętości, że
pomysł był jego własny.
Wtedy królewscy słudzy rzucili go na stertę słomy i zaczęli go okładać
pięściami -- bili go tak długo, aż w końcu wieśniak przyznał, że
wszystko to wymyśliła królowa.
Gdy król wrócił do domu, powiedział do swojej żony:
- Dlaczego mnie zdradziłaś? Nie jesteś już moją żoną. Skończył się twój
czas jako mojej królowej, wracaj tam, skąd przyszłaś -- do swojej
wiejskiej chaty.
Pozwolił jej jednakże zabrać ze sobą jedną rzecz, którą uzna za
najcenniejszą i najdroższą jej sercu -- i kazał odejść.
- Dobrze, najdroższy mężu, jeśli taki jest twój rozkaz, wypełnię go. --
odpowiedziała królowa. Objęła go, ucałowała i powiedziała, że odejdzie -
chce tylko pożegnać się z nim toastem. Potajemnie nakazała przygotować
mocny napój nasenny. Podała go królowi, który wypił swój kielich do dna,
zaś ona sama upiła ze swego kielicha tylko łyczek.
Król szybko zapadł w sen. Gdy królowa spostrzegła, że jej mąż śpi
wystarczająco mocno, wezwała służącego, wzięła czyste, białe płótno i
owinęli nim króla. Kazała służącemu wnieść króla do powozu, który już
czekał przed bramą pałacu, zawiozła go do swojej chatki i położyła go na
łóżku. Król spał cały dzień i całą następną noc. Gdy wreszcie się
obudził, rozejrzał się wokół i zdumiony wykrzyknął:
- Dobry Boże! Gdzie ja jestem?
Zaczął wzywać służbę -- jednak nikt się nie zjawił.
Wreszcie przy łóżku stanęła jego żona.
- Mój panie i królu, powiedziałeś, że mogę zabrać ze sobą z pałacu jedną
rzecz, która jest dla mnie najcenniejsza i najdroższa memu sercu. A że
nie ma dla mnie nic cenniejszego i droższego niż ty, zabrałam cię ze
sobą.
Oczy króla wypełniły się łzami.
- Droga żono, od tej pory będziemy razem już zawsze.
Powiedziawszy to, zabrał ją ze sobą do pałacu i ponownie poślubił. A
potem żyli długo i szczęśliwie.
