# author: Gebrüder Grimm
# source: tbc
# url: https://www.grimmstories.com/pl//grimm_basnie/lis_i_kot
# note: copyright of translation tbc

## Lis i kot 

Zdarzyło się pewnego razu, że kot spotkał w lesie lisa, a myśląc: ,,On
jest taki mądry i doświadczony, i tyle w świecie znaczy'', zagadnął go
przymilnie:

- Dzień dobry, kochany panie lisie, co słychać? Jak zdrowie? Jak sobie
pan radzi w tych drogich czasach.

Lis, pełen pychy, obrzucił kota spojrzeniem od stóp do głów i długo nie
mógł się zdecydować, czy dać mu jakąś odpowiedź. Wreszcie odezwał się:

- Ty nędzny łachmyto, ty głupcze, ty głodomorze i myszołapie, co sobie
właściwie myślisz? Śmiesz pytać, jak ja sobie radzę? A co ty potrafisz?
Ile znasz sztuczek?

- Znam tylko jedną jedyną - odparł skromnie kot.

- A cóż to za sztuczka - spytał lis.

- Kiedy psy mnie gonią, potrafię wskoczyć na drzewo i ujść w ten sposób
z życiem.

- I to wszystko? - rzekł lis. - Bo ja opanowałem sto rozmaitych
sztuczek, a prócz tego posiadam cały worek forteli. Żal mi ciebie,
chodź, nauczę cię, jak wymykać się psom.

W tej samej chwili nadszedł myśliwy z czterema psami. Kot skoczył
zwinnie na drzewo i wdrapał się na sam wierzchołek, gdzie całkiem ukrył
się wśród liści i gałęzi.

- Otwieraj worek, panie lisie, otwieraj worek! - wołał do lisa, ale psy
już go chwyciły i nie mógł się im wyrwać.

- No, i co, panie lisie - wołał kot - wpadłeś mimo swoich stu sztuczek.
Gdybyś mógł wdrapać się na drzewo jak ja, nie postradałbyś życia.
