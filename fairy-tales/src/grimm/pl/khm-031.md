# author: Gebrüder Grimm
# source: tbc
# url: https://www.grimmstories.com/pl//grimm_basnie/bezreka_dziewczyna
# note: copyright of translation tbc

## Dziewczyna bez rąk 

Pewien młynarz popadał coraz bardziej w nędzę, nie miał nic więcej prócz
swojego młyna i wielkiej jabłoni za nim. Razu pewnego poszedł do lasu po
drewno, podszedł wtedy do niego pewien stary mężczyzna, którego jeszcze
nigdy nie widział, i rzekł: "Co się tak męczysz rąbaniem drwa, uczynię
cię bogatym, jeśli obiecasz mi to, co stoi za młynem." -- "Cóże to
może być innego, jeśli nie moja jabłoń?" pomyślał młynarz i rzekł
"tak," i zapisał ją obcemu. Ten jednak szyderczo się zaśmiał i rzekł:
"za trzy lata przyjdę po to, co moje" i odszedł. Gdy młynarz wrócił do
domu, wyszła mu naprzeciw żona i rzekła: "Powiedz mi młynarzu, skąd tak
nagle bogactwo zawitało w naszym domu? Naraz wszelkie skrzynie i kufry
są pełne, żaden człek niczego ni przyniósł i nie wiem, co się stało. On
zaś powiedział: "pochodzi to od obcego człowieka, który spotkał mnie w
lesie i obiecał wielkie skarby, w zamian obiecałem mu to, co stoi za
młynem -- tę wielką jabłoń spokojnie możemy mu oddać." -- "Ach,
mężu," rzekła wystraszona żona, "to był diabeł i nie myślał wcale o
jabłoni, lecz o naszej córce, która stała za młynem i zamiatała
podwórze."

Córka młynarza była piękną i pobożną dzieweczką, przeżyła te trzy lata
bogobojnie i bez grzechu. Gdy minął już czas i nadszedł dzień, gdy Zły
miał po nią przyjść, umyła się do czysta i zrobiła kredą okrąg wokół
siebie. Diabeł pojawił się wcześnie, ale nie mógł zbliżyć się do niej.
Gniewnie rzekł do młynarza: "Zabierz całą wodę, żeby nie mogła się myć,
inaczej nie będę miał mocy nad nią." Młynarz bał się i zrobił to.
Następnego dnia diabeł zjawił się znowu, lecz ona płakała na swoje ręce,
że były nieskazitelnie czyste. I znów nie mógł zbliżyć się do niej i
rzekł wściekły do młynarza; "odrąb jej ręce, inaczej nic nie mogę z nią
uczynić." Młynarz przeraził się i odpowiedział: "Jakże mógłbym
własnemu dziecku odrąbać ręce?" Zły zaczął tedy mu grozić i rzekł:
"Jeśli nic nie zrobisz, będziesz mój i przyjdę po ciebie." Ojcu
zrobiło się strasznie i obiecał, że go usłucha. Poszedł więc do
dziewczyny i rzekł: "Drogie dziecko, jeśli nie odrąbię tobie obu rąk,
uprowadzi mnie diabeł. W strachu mu obiecałem, że to zrobię. Pomóż mi w
biedzie i wybacz mi zło, które tobie czynię." Ona zaś odpowiedziała:
"Drogi ojcze, róbcie, co chcecie, jestem waszym dzieckiem." Wyciągnęła
potem oboje rąk i dała je sobie odrąbać. Diabeł przybył po raz trzeci,
lecz ona płakała tak długo na swe kikuty, że mimo wszystko były
nieskazitelnie czyste. Musiał tedy ustąpić straciwszy do niej wszelkie
prawa.

Młynarz zaś rzekł do niej: "Zyskałem przez ciebie tak wiele dóbr, do
końca życia nie zabraknie ci niczego." Lecz ona odpowiedziała: "Nie
mogę tu zostać, odejdę, dobrzy ludzie dadzą mi tyle, ile będzie mi
trzeba." Kazała sobie potem związać na plecach okaleczone ramiona i
wraz ze wschodem słońca wyruszyła w drogę, a szła cały dzień, aż nastała
noc. Doszła właśnie do królewskiego ogrodu i w blasku księżyca ujrzała,
że stoją tam drzewa pełne pięknego owocu, nie mogła jednak tam wejść, bo
wokół stała woda. A że szła cały dzień i nie skosztowała ni kęsa, że
głód ją dręczył, pomyślała sobie: "Ach, gdybym w nim była, zjadłabym
troszkę z tych owoców, inaczej przyjdzie mi sczeznąć." Uklękła,
zawołała do Boga i modliła się. Naraz przybył anioł, zamknął śluzę w
wodzie, także rów wysechł. Weszła więc do ogrodu, anioł poszedł z nią.
Ujrzała drzewo z owocami, a były to piękne gruszki, wszystkie były
jednak policzone. Podeszła do niego i ustami zjadła jeden z owoców
drzewa, tyle by zaspokoić głód, więcej nie. Widział to ogrodnik, a że
stał przy tym anioł, bał się i myślał, że dziewczyna to duch, milczał
więc i nie ważył się krzyczeć, czy też porozmawiać z duchem. Gdy zjadła
gruszkę, była syta, odeszła i schowała się w krzakach. Król, do którego
należał ogród, przybył następnego ranka, policzył owoce i ujrzał, że
jednej gruszki brakuje, zapytał więc ogrodnika, gdzie się podziała, nie
ma jej pod drzewem i gdzieś przepadła. Odpowiedział więc ogrodnik:
"Poprzedniej nocy przybył duch, nie miał rąk i jadł samymi ustami."
Król zapytał: "Jak duch przeszedł przez wodę? Gdzie poszedł, zjadłszy
gruszkę?" Ogrodnik odpowiedział: "Przybył ktoś z nieba w śnieżnobiałym
odzieniu, zamknął śluzę i zatrzymał wodę, by duch mógł przejść przez
rów. A że musiał to być anioł, wystraszyłem się, nie pytałem i nie
wołałem. Gdy duch zjadł gruszkę, odszedł." Król zaś rzekł: "Jeśli
sprawa ma się tak, jak mówisz, będę czuwał tej nocy wraz z tobą."

Gdy zrobiło się ciemno, do ogrodu przyszedł król, a zabrał ze sobą
księdza, by ten porozmawiał z duchem. Wszyscy trzej siedzieli pod
drzewem i mieli się na baczności. O północy z krzaków wyszła dziewczyna,
podeszła do drzewa i znów samymi ustami zjadła jedną gruszkę. Koło niej
stał anioł w białym odzieniu. Wyszedł tedy ksiądz i rzekł: "Pochodzisz
od Boga, czy z tego świata? Jesteś duchem, czy człowiekiem?" Ona zaś
odpowiedziała: "Nie jestem duchem, lecz biednym człowiekiem,
opuszczonym przez wszystkich, jeno nie przez Boga." Król rzekł więc:
"Jeśli opuścił cię cały świat, to ja cię nie opuszczę. "Zabrał ją na
królewski zamek, a że była piękna i pobożna, pokochał ją z całego serca,
kazał jej zrobić ręce ze srebra i wziął ją za żonę.

Po paru latach król musiał wyruszyć w pole, polecił więc królową swojej
matce i rzekł: "Kiedy dojdzie do połogu, baczcie na nią i troszczcie
się o nią, od razu napiszcie mi o tym w liście." I tak urodziła
pięknego syna. Stara matka napisała o tym pospiesznie donosząc o wesołej
nowinie, lecz posłaniec w drodze stanął przy strumieniu na spoczynek,
strudzony daleką drogą i zasnął. Przyszedł wtedy diabeł, który od zawsze
nosił w zamyśle, jakby tu królowej zaszkodzić i zamienił list na inny, a
stało w nim, że królowa powiła bachora. Gdy król czytał list, wystraszył
się i bardzo się zachmurzył, napisał jednak w swej odpowiedzi, by dbali
o nią i troszczyli się aż do jego powrotu. Posłaniec znów wyruszył z
listem, odpoczął w tym samym miejscu i znów zasnął. I wtedy przyszedł
diabeł, włożył mu do torby inny list, a stało w nim, by zabito królową
wraz z dzieciątkiem. Stara matka bardzo się wystraszyła, gdy dostała ten
list, bo nie mogła w to uwierzyć i znów napisała do króla, lecz i tym
razem nie dostała innej odpowiedzi, bo diabeł za każdym razem podsuwał
posłańcowi sfałszowany lis, w ostatnim stało jeszcze, by na znak wyrwano
królowej oczy i język.

Królowa płakała nad krwią., która niewinnie miała się przelać, w nocy
kazała przyprowadzić łanię, wycięła jej język i oczy, po czym je
schowała. Rzekła potem do królowej: "Nie pozwolę cię zabić, jak
rozkazał król, ale dłużej nie możesz tu zostać. Idź z dzieciątkiem w
daleki świat i więcej nie wracaj." Przywiązała jej dziecię na plecach i
biedna kobieta musiała odejść z zapłakanymi oczyma. Doszła do wielkiego
dzikiego lasu, usiadła na kolanach i modliła do Boga, a Anioł Pański się
ukazał i zaprowadził ją do małego domku, a była tam tabliczka z tymi
słowami: "Każdy kto tu mieszka, jest wolny." Z domku wyszła
śnieżnobiała kobieta, która rzekła: "Witam, wasza królewska mość." I
wprowadziła ją do środka. Odwiązała jej z pleców chłopczyka i
przytrzymała go przy jej piersi, by się napił, potem położyła go w
pięknym łóżeczku. Biedna kobieta rzekła wtedy: "Skąd wiesz, że byłam
królową?" Biała dziewica odrzekła: "Jestem aniołem posłanym od Boga,
by troszczyć się o ciebie i twoje dziecię." I tak pozostała w tym domu
przez siedem lat, była zadbana, a przez Bożą łaskę i jej pobożność
odrosły jej odrąbane ręce.

Król wrócił w końcu z pola do domu, a pierwsze, co chciał zobaczyć, to
jego żona z dzieciątkiem. Stara matka zaczęła wtedy płakać i rzekła:
"Ty, zły człowieku, coś ty mi napisał, że mam pozbawić życia dwie
niewinne dusze!" i pokazała mu obydwa listy, które sfałszował Zły, a
potem mówiła dalej "Zrobiłam, co rozkazałeś" i na znak pokazała mu
język i oczy. A wtedy król zapłakał bardziej gorzko niż ona nad swoją
biedną żoną i syneczkiem, tak że zlitowała się stara matka i rzekła doń:
"Ciesz się, żyje jeszcze. Kazałam potajemnie zarżnął łanię i to od niej
pochodzą te znaki, twojej żonie uwiązałam dziecko na plecach i kazałam
odejść w daleki świat i musiała obiecać, że nigdy nie wróci do domu, bo
tak wielki gniew twój nad nią ciąży." Król rzekł tedy: "Pójdę, jak
daleko sięga błękitne niebo, nie będę jadł ani pił, aż znajdę moją drogą
żonę i dziecko, jeśli w tym czasie nie zginęli i nie pomarli z głodu."

Potem król wyruszył w drogę, całe siedem lat, szukał we wszelkich
załomach skalnych i jaskiniach, ale jej nie znalazł i myślał sobie, że
musiała sczeznąć. Nie jadł i nie pił przez cały ten czas, lecz Bóg go
zachował. W końcu doszedł do wielkiego lasu i znalazł w nim mały domek,
na nim tabliczkę: "Każdy, kto tu mieszka, jest wolny." I wtedy wyszła
biała dziewica, wzięła go za rękę i zaprowadziła do środka mówiąc:
"Witajcie, wasza królewska mość," i zapytała skąd przychodzi.
Odpowiedział: "Chodziłem po świecie prawie siedem lat, szukam mojej
żony z dziecięciem, lecz nie mogę jej znaleźć" Anioł chciał mu dać jeść
i pić, ale on niczego nie przyjął, chciał jeno troszkę wypocząć. Położył
się do snu, a na twarz położył chustę.

Potem anioł wszedł do izby, gdzie siedziała królowa ze swoim synem,
którego zwała zwykle PełenMęki, i rzekła do niej "Wyjdź ze swoim
dzieckiem, twój mąż przyszedł." Wyszła więc, gdzie leżał, a chusta
spadła mu z twarzy. Rzekła wtedy "PełenMęki, podnieś chustę ojca i
przykryj nią z powrotem jego twarz." Dziecko podniosło ją i przykryło
jego twarz. Przez sen usłyszał to król i z radością jeszcze raz upuścił
chustę. Chłopczyk stracił cierpliwość i rzekł: "Droga matko, jak mam
przykryć ojcu twarz, nie mam ojca na tym świecie. Nauczyłem się
modlitwy - Ojcze nasz, któryś jest w niebie. Zawsze mawiałaś, że mój
ojciec jest w niebie, że to dobry Bóg. Jakże mam znać tego dzikiego
człeka? To nie mój ojciec!" Gdy król to usłyszał, spytał ją, kim jest.
Rzekła więc: "jestem twoją żoną, a to twój syn PełenMęki." A on ujrzał
jej żywe ręce i rzekł: "Moja żona miała ręce ze srebra." Odpowiedziała
więc: "Dobry Bóg pozwolił odrosnąć moim prawdziwym rękom." A anioł
poszedł do izby, przyniósł ręce ze srebra i pokazał mu. Dopiero wtedy
był pewien, że to jego droga żona i jego kochane dziecko, ucałował ją,
był radosny i rzekł: "Ciężki kamień spadł mi z serca." Anioł Pański
jeszcze raz ich nakarmił, a potem poszli do domu do jego starej matki.
Wielka radość była wszędzie, król i królowa znowu świętowali wesele i
żyli w szczęściu aż do błogiego końca.
