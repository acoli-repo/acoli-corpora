# author: Gebrüder Grimm
# source: tbc
# url: https://www.grimmstories.com/pl//grimm_basnie/o_madrym_krawczyku
# note: copyright of translation tbc

## O mądrym krawczyku 

Była sobie raz księżniczka niezwykle dumna. Każdemu zalotnikowi dawała
do rozwiązania jakąś zagadkę, a jeśli nie potrafił jej odgadnąć,
wyrzucała go za drzwi wśród kpin. Kazała zaś wszem i wobec obwieścić, że
kto jej zagadkę odgadnie, zostanie jej mężem, kimkolwiek by był.

W kraju owym mieszkało sobie razem trzech krawczyków, a dwaj starsi
pomyśleli, że jeśli udał im się niejeden trudny ścieg, to zapewne dadzą
sobie radę z trudną zagadką. Trzeci, który uchodził za głuptasa, gdyż
nie mógł się nauczyć nawet swojego rzemiosła, wierzył, że tym razem
szczęście się do niego uśmiechnie.

Wtedy dwaj starsi rzekli doń:

- Zostań lepiej w domu, ze swoją kapką rozumu niedaleko zajdziesz.

Ale krawczyk niewiele sobie z tego robiąc oświadczył, że skoro już sobie
postanowił, to wypróbuje swoich sił, i ruszył w drogę z takim zapałem,
jakby świat do niego należał.

Trzej krawcy zgłosili się do księżniczki i oznajmili, że oni są tymi,
którzy odgadną zagadkę, gdyż mają tak delikatny rozum, że można by go
przez igłę nawlec.

Wtedy księżniczka rzekła:

- Mam dwojaki rodzaj włosów na głowie, jakiego są one koloru?

- Jeżeli tylko o to idzie - rzekł pierwszy - są czarne i białe jak
pieprz i sól.

A księżniczka na to:

- Nie zgadłeś, drugi niech odpowie.

Więc drugi rzekł:

- Jeśli nie są czarne i białe, to są brązowe i czerwone jak świąteczne
ubranie mego ojca.

- Nie zgadłeś - rzekła księżniczka. - Niech trzeci odpowie, on chyba
będzie wiedział.

- Księżniczka ma włosy złote i srebrne i to są właśnie te dwa gatunki i
kolory.

Gdy to księżniczka usłyszała, zbladła i zemdlała, gdyż krawczyk odgadł
trafnie, a ona myślała, że się taki nie znajdzie na całym świecie. Kiedy
wróciła do przytomności, rzekła:

Ale tym jeszcze mnie nie zdobyłeś, musisz spełnić jeszcze jeden warunek,
a wtedy będą twoją. W piwnicy leży wielki niedźwiedź, musisz z nim
przespać jedną noc: jeżeli po tej nocy będziesz jeszcze żył, dostaniesz
mnie za żonę.

Księżniczka myślała, że w ten sposób pozbędzie się krawczyka, gdyż
niedźwiedź jeszcze żadnego człowieka nie zostawił przy życiu, jeżeli mu
się dostał w łapy. Lecz krawczyk nie uląkł się wcale i rzekł ochoczo:

- Szybkie postanowienie to połowa zwycięstwa.

Wieczorem udał się nasz krawczyk do niedźwiedzia. Gdy ten go ujrzał,
rzucił się w jego stronę i chciał go odpowiednio przywitać swoją ciężką
łapą.

- Powoli, powoli - rzekł krawczyk. - Już ja cię uspokoję.

I najobojętniej w świecie wyciągnął z kieszeni kilka orzechów, zaczął je
powoli rozgryzać, a ziarna zjadać. Gdy to niedźwiedź zobaczył, poprosił
krawczyka, żeby mu też dał kilka orzechów. Ten sięgnął do kieszeni, lecz
zamiast orzechów dał mu kamyki tej samej wielkości. Niedźwiedź włożył je
do paszczy, lecz nie mógł ich rozgryźć, chociaż gryzł z całych sił.

- Ojej - pomyślał - a to ze mnie niedołęga, nie potrafię nawet rozgryźć
orzecha!

I rzekł do krawczyka:

- Mój drogi, rozgryź mi orzecha!

- Widzisz, jaki z ciebie siłacz - rzekł na to krawczyk. - Masz taką
dużą paszczę, a nie potrafisz rozgryźć tak małego orzecha.

Wziął od niedźwiedzia kamyki, lecz zręcznie zamienił je na orzechy i
porozgryzał po kolei.

- Muszę jeszcze raz spróbować, kiedy się tak przyglądam, to mi się
zdaje, że i ja to potrafię.

Ale krawczyk dał mu znów kamienie, a niedźwiedź gryzł z całych sił i
naturalnie tym razem również mu się nie udało.

Potem krawczyk wyjął spod płaszcza skrzypce i zaczął na nich grać, gdy
to niedźwiedź usłyszał, nie mógł ustać spokojnie i zaczął tańczyć, a
kiedy sobie tak tańczył, pomyślał, że i on chętnie by się nauczył grać,
a będzie mu się lepiej tańczyć, i rzekł do krawczyka:

- Słuchaj, czy trudna jest gra na skrzypcach?

- Ach, bajecznie łatwa, o widzisz, lewą rękę kładę na strunach, a prawą
trę struny smyczkiem, i widzisz, jak to wesoło wychodzi, hopsasa,
tralala!

- Ja bym też chciał tak grać, żebym mógł tańczyć, kiedy mi przyjdzie
ochota. Czy mnie tego nauczysz?

- Bardzo chętnie - odparł krawczyk. - Żebyś tylko był pojętny. Pokaż mi
najpierw łapy, o, masz za długie pazury, musiałbym ci je trochę
przyciąć.

I przyniósł krawczyk imadło, a ledwie niedźwiedź wsadził w nie swe łapy,
krawczyk przyśrubował je mocno i rzekł:

- No, teraz zaczekaj, zaraz wrócę z nożycami.

Zostawił tak niedźwiedzia, który mruczał głośno, położył się w kącie na
wiązce słomy i zasnął.

Księżniczka słyszała wieczorem głośne mruczenie niedźwiedzia, ale była
pewna, że mruczy on z zadowolenia i że na pewno zrobił już z krawczykiem
porządek. Z rana księżniczka zadowolona i wesoła zajrzała do piwnicy
niedźwiedzia, lecz jakież było jej zdumienie, kiedy zastała krawczyka
całego i zdrowego jak rybka w wodzie. Teraz nie mogła już cofnąć danego
słowa i musiała z nim pojechać do kościoła, żeby go tam poślubić. Kiedy
już wsiedli do przysłanej przez króla karety, dwa pozostali krawcy z
wielkiej zazdrości poszli do piwnicy i oswobodzili niedźwiedzia. Ten
wściekły ze złości popędził za karetą. Kiedy księżniczka usłyszała jego
groźne pomruku, przestraszyła się bardzo i zawołała:

- Ach, niedźwiedź nas dogonił i chce ciebie porwać.

Ale krawczyk był sprytny, stanął na głowie, wytknął nogi przez okno i
zawołał:

- Widzisz imadło? Jeśli w tej chwili nie odejdziesz, to się znów w nie
dostaniesz!

Gdy to niedźwiedź zobaczył, zawrócił szybko i uciekł. Nasz krawczyk zaś
pojechał teraz spokojnie do kościoła i poślubił księżniczkę, z którą żył
długie lata szczęśliwie.

A kto nie wierzy, ten zapłaci dukata!
