# author: Gebrüder Grimm
# source: tbc
# url: https://www.grimmstories.com/pl//grimm_basnie/mysikrolik_i_niedzwiedz
# note: copyright of translation tbc

## Mysikrólik i niedźwiedź 

Pewnego letniego poranku udał się niedźwiedź z wilkiem do lasu na
spacer. Wtem niedźwiedź usłyszał piękny śpiew jakiegoś ptaszka i rzekł:

- Bracie wilku, co to za ptaszek tak pięknie śpiewa?

- Król ptaków - odparł wilk. - Musimy przed nim głowę skłonić.

A był to mysikrólik.

- Jeśli to król - odparł niedźwiedź - to chętnie bym obejrzał jego
pałac królewski, zaprowadź mnie tam.

- TO nie tak łatwo, jak myślisz - odparł wilk. - Musisz zaczekać, aż
królowa wróci.

Po chwili nadleciała królowa wraz z królem, nieśli w dzióbkach
pożywienie dla swych dziatek. Niedźwiedź chciał się już udać do pałacu,
ale wilk powstrzymał go.

- Musisz jeszcze zaczekać, aż król i królowa odlecą.

Zapamiętali więc miejsce, gdzie znajdowało się gniazdo, i odeszli.
Niedźwiedź jednak niecierpliwił się i chciał czym prędzej zobaczyć
królewski pałac. Po krótkiej chwili ruszył więc z powrotem. Że zaś król
i królowa właśnie odfrunęli, zajrzał do gniazda i zobaczył w nim
pięcioro czy sześcioro piskląt.

- To ma być pałac królewski! - zawołał. - To mi dopiero nędzny pałac! A
wy nie jesteście królewskimi dziećmi, lecz podrzutkami.

Gdy to usłyszały młode mysikróliki, rozgniewały się srodze i zawołały:

- To nieprawda! Jesteśmy królewskimi dziećmi. Niedźwiedziu, ta sprawa
musi być wyjaśniona!

Niedźwiedź i wilk zlękli się bardzo i uciekli do swych nor. A młode
mysikróliki poczęły głośno i rozpaczać i lamentować, gdy zaś rodzice ich
powrócili z jedzeniem, zawołały:

- Nie tkniemy ani skrzydełka muchy, choćbyśmy miały pomrzeć z głodu,
dopóki nie wyjaśnicie, czy jesteśmy dziećmi królewskimi czy nie. Był tu
niedźwiedź i lżył nas.

Stary król zaś rzekł:

- Bądźcie spokojne, dzieci, ta sprawa zostanie wyjaśniona!

Mysikrólik poleciał wraz z królową do nory niedźwiedzia i zawołał:

- Hej, ty stary mruczadło! Dlaczego lżyłeś moje dzieci? Będziesz za to
ukarany. Wypowiadam ci krwawą wojnę!

Niedźwiedź zwołał wszystkie zwierzęta czworonożne: wołu, osła, krowę,
jelenia, sarnę, słowem wszystkie, jakie tylko ziemia nosi. Mysikrólik
zaś zebrał wszystko, co lata w powietrzu, więc nie tylko ptaki, duże i
małe, ale także komary, szerszenie, pszczoły i muchy.

Kiedy nadszedł czas rozpoczęcia wojny, mysikrólik posłał zwiadowców, aby
zbadali, kto jest wodzem armii nieprzyjacielskiej. Komar, najbardziej ze
wszystkich przebiegły, udał się do lasu, gdzie zebrał się wróg,
przysiadł pod listkiem i czekał na ustalenie hasła. Wreszcie niedźwiedź
przywołał lisa i rzekł:

- Tyś najsprytniejszy, zostaniesz więc generałem i poprowadzisz nas do
walki!

- Dobrze - odparł lis. - A jakie obierzemy hasło?

Nikt nie wiedział. Wówczas lis rzekł:

- Mam ja długi i puszysty ogon, który wygląda prawie jak czerwony
pióropusz. Pójdę więc naprzód, a gdy podniosę ogon do góry, będzie to
znaczyło, że wszystko jest w porządku i możecie iść naprzód. Jeśli
jednak spuszczę ogon, to znak, że trzeba wiać, co sił w nogach.

Kiedy to komar usłyszał, pofrunął szybko z powrotem i powtórzył wszystko
mysikrólikowi.

Gdy nastał dzień bitwy, zbiegły się wszystkie czworonożne zwierzęta z
hasłem i tupotem, że aż ziemia drżała. Mysikrólik zebrał zaś swą armię w
powietrzu, leciała ona z takim szumem i jazgotem, że aż strach
przejmował. Obie strony ruszyły na siebie. Ale mysikrólik posłał na dół
szerszenia, aby kąsał lisa pod ogon, ile wlezie. Za pierwszym ukłuciem
lis zadrżał i podniósł jedną nogę, ale trzymał ogon w górze; za drugim
machnął nim raz w dół, ale wnet go podniósł; za trzecim jednak ukłuciem
nie mógł już wytrzymać, zawył i spuścił ogon. Kiedy to zwierzęta
ujrzały, sądziły, że wszystko stracone, i w trwodze rozbiegły się do
swych nor. W ten sposób ptaki wygrały bitwę.

Wówczas król i królowa pofrunęli do swych dzieci i rzekli:

- Cieszcie się, dziatki, jedzcie i pijcie do woli, wygraliśmy wojnę!

Ale młode mysikróliki zawołały:

- Nie tkniemy ani skrzydełka muchy, póki niedźwiedź nie przyjdzie do
gniazda i nie przeprosi nas!

Poleciał więc mysikrólik do nory niedźwiedzia i zawołał:

- Stary mruczało, masz pójść do mego gniazda i przeprosić dzieci moje,
w przeciwnym bowiem razie połamię ci żebra!

Niedźwiedź wylazł w trwodze z nory, poszedł do gniazda i przeprosił
młode mysikróliki.

Teraz dopiero były one zadowolone, zasiadły wszystkie razem, jadły i
piły, i weseliły się aż do późna w noc.
