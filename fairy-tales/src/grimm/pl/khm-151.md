# author: Gebrüder Grimm
# source: tbc
# url: https://www.grimmstories.com/pl//grimm_basnie/trzech_leniuchow
# note: copyright of translation tbc

## Trzech leniuchów 

Pewien król miał trzech synów, a że wszystkich jednakowo kochał, nie
wiedział, którego ma wyznaczyć swoim następcą. Kiedy nadeszła już jego
ostatnia godzina, wezwał wszystkich trzech do swego łoża i rzekł:

- Moje drogie dzieci, przyszedł mi właśnie do głowy pomysł, który wam
wyjawię: najleniwszy z was obejmie po mnie królestwo.

- Ojcze - zawołał najstarszy - mnie przypadnie korona. Jestem tak
leniwy, że kiedy leżę i chce mi się spać, to choćby mi kropla wpadła do
oka, nie zamknę go.

Średni rzekł:

- Ojcze, mnie korona przypadnie. Bo jestem tak leniwy, że jak siedzę
przy ogniu, aby się ogrzać, to prędzej sobie pięty przypiekę, niż cofnę
nogi.

Najmłodszy zaś powiedział:

- Ojcze, korona mnie przypadnie. Bo jestem tak leniwy, że gdyby mnie
wieszali i stryczek miałbym już na szyi, a ktoś by mi dał do ręki ostry
nóż, abym mógł stryczek przeciąć, to raczej pozwoliłbym się powiesić,
niż sięgnąłbym do stryczka.

Ojciec słysząc to rzekł:

- Ty posunąłeś się najdalej i ty zostaniesz królem.
