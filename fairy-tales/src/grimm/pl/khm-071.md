# author: Gebrüder Grimm
# source: tbc
# url: https://www.grimmstories.com/pl//grimm_basnie/szesciu_zawsze_da_sobie_rade
# note: copyright of translation tbc

## Sześciu zawsze da sobie radę 

Żył sobie niegdyś człowiek, który wszystko potrafił. Służył on na wojnie
i okazał się mężnym i walecznym, ale gdy się wojna skończyła, odprawiono
go i dano mu trzy grosze na drogę.

- Poczekajcie - rzekł żołnierz - to mi się nie podoba. Znajdę ja sobie
odpowiednich ludzi, a wtedy król będzie mi musiał oddać wszystkie swoje
skarby.

Zagniewany ruszył przez las i ujrzał tam człowieka, który wyrwał z ziemi
sześć drzew, jakby to były słomki. Rzekł więc do niego:

- Czy chcesz zostać moim sługą i pójść ze mną?

- Dobrze - odparł człowiek - ale najpierw zaniosę matce tę wiązkę
drewna.

Po czym chwycił jedno z drzew, owinął nim pięć pozostałych jak
powrósłem, zarzucił sobie wiązkę na ramię i odszedł. Po chwili wrócił i
ruszył w świat ze swym panem, który rzekł:

- My dwaj zawsze sobie radę damy.

Po pewnym czasie ujrzeli myśliwego, który klęczał na ziemi i celował
gdzieś z fuzji. Żołnierz zapytał:

- Do kogo strzelasz, myśliwcze?

Ten zaś odparł:

- O dwie mile stąd, na gałęzi dębu siedzi mucha. Chcę jej wystrzelić
lewe oko.

- O, chodź ze mną - rzekł żołnierz - my trzej zawsze sobie radę damy.

Myśliwy chętnie zgodził się na to i wszyscy trzej ruszyli dalej.

Idą, idą, aż tu patrzą - stoi siedem wiatraków i kręcą się same, choć
wiatru nie ma, i liście na drzewach nawet nie drgną. Żołnierz zdziwił
się:

- Cóż porusza te młyny? Przecież wiatru ani śladu!

Ale gdy uszli jeszcze dwie mile, ujrzeli na drzewie człowieka, który
zatkał sobie jedną dziurkę od nosa i dmuchał drugą.

- Cóż ty tam robisz, człowieku?

- O dwie mile stąd stoi siedem wiatraków, dmucham więc, aby się
poruszały.

- Chodź ze mną - rzekł żołnierz - my czterej zawsze sobie radę damy!

Dmuchacz zgodził się i poszedł z nimi.

Po pewnym czasie ujrzeli człowieka, który stał na jednej nodze, a drugą
odczepił sobie i położył obok na trawie.

- Toś się dobrze urządził! - rzekł żołnierz.

A człowiek na to:

- Jestem szybkobiegaczem i odjąłem sobie nogę, żeby nie biec zbyt
szybko, kiedy bowiem biegnę na dwóch nogach, szybszy jestem od ptaka.

- Chodź więc ze mną - rzekł żołnierz - my pięciu zawsze sobie radę
damy.

Szybkobiegacz zgodził się chętnie, a po pewnym czasie spotkali
człowieka, który zsunął sobie czapeczkę na ucho. Żołnierz rzekł doń:

- Włóż czapkę prosto, bo wyglądasz jak błazen.

- Nie mogę - odparł człowiek - gdybym włożył czapeczkę prosto,
nastąpiłby taki mróz, że ptaki pomarzłyby na niebie i pospadały martwe
na ziemię.

- Chodź więc ze mną - rzekł żołnierz - my sześciu zawsze sobie radę
damy!

Poszli więc razem dalej, aż trafili do pewnego miasta, gdzie król
ogłosił, że kto zwycięży córkę jego w wyścigu, zostanie jej małżonkiem;
ale gdyby został zwyciężony, będzie musiał oddać głowę pod topór.

Żołnierz zgłosił się do króla i rzekł:

- Czy mogę kazać biegać za mnie jednemu z mych sług?

- Owszem - odparł król - ale w takim razie musisz i jego życie dać w
zakład, tak że w razie przegranej obaj oddacie głowy.

Żołnierz zgodził się, zawołał szybkobiegacza, kazał mu przyczepić drugą
nogę i rzekł doń:

- No, pędź dobrze, abyśmy zwyciężyli!

Umówiono się, że ten zostaje zwycięzcą, kto pierwszy przyniesie kubek
wody z odległego źródła. Dano więc po dzbanku szybkobiegaczowi i
królewnie i oboje poczęli biec jednocześnie. Zanim jednak królewna
ubiegła kilka kroków, szybkobiegacza nie było już widać. Szybko dotarł
on do źródła, zaczerpnął wody i zawrócił. Ale po drodze uczuł zmęczenie,
postawił więc dzbanek na ziemi, położył sobie znaleziony czerep koński,
aby mu się twardo spało i aby się prędko obudził. Tymczasem królewna,
która jak na zwykłego człowieka biegała bardzo szybko, dotarła także do
źródła i popędziła z powrotem z pełnym dzbankiem. A gdy ujrzała
szybkobiegacza, leżącego na ziemi i śpiącego, ucieszyła się i rzekła:

- Wróg sam wpadł mi w ręce!

Wylała mu wodę z dzbanka i pobiegła dalej. Wszystko byłoby więc
stracone, gdyby nie strzelec, który stał na wieży zamkowej i widział
wszystko swymi dalekowidzącymi oczyma.

- Królewna nie zdoła nas pokonać - rzekł, szybko chwycił fuzję,
wycelował i strzelił tak trafnie, że nie zraniwszy szybkobiegacza,
wytrącił mu czerep koński spod głowy. Zbudził szybkobiegacza, zerwał się
na nogi i ujrzał, że dzbanek jego jest próżny. Ale nie tracąc otuchy
pobiegł jeszcze raz do źródła, zaczerpnął wody i jeszcze o minutę
wcześniej powrócił niż królewna.

- Teraz - rzekł - to naprawdę wyciągałem nogi. Wpierw to była zabawka.

Ale król i królewna nieradzi byli, że zwykły wysłużony żołnierz ma
zostać mężem królewny. Poczęli się więc naradzać, jak się go pozbyć,
król zaś rzekł:

- Znalazłem sposób, możesz być spokojna.

I rzekł do sześciu towarzyszów:

- Zwyciężyliście, wyprawię więc dla was ucztę!

I zaprowadził ich do komnaty, która miała podłogę, ściany i drzwi z
żelaza, a okna były zamknięte na żelazne sztaby. W komnacie tej
zastawiony był wspaniały stół, a król rzekł:

- Drodzy goście, jedzcie, pijcie i weselcie się!

Kiedy zaś żołnierz wszedł ze swymi sługami do komnaty, kazał król
zamknąć żelazne drzwi i polecił kucharzowi rozpalić pod podłogą wielki
ogień, aż żelazo rozgrzało się do czerwoności. Sześciu towarzyszom
zaczynało być ciepło, coraz bardziej gorąco, coraz goręcej. Początkowo
myśleli, że to od jedzenia, gdy jednak żar stał się już nieznośny,
skoczyli do drzwi i okien, ale ujrzeli, że są zamknięcie, i zrozumieli
zły zamiar króla, który chciał ich udusić.

- Nie uda mu się to - rzekł jednak człowiek w czapce - za chwilę będzie
tu taki mróz, że gorąco ucieknie ze wstydem!

I włożył swą czapeczkę prosto, a w tej chwili zapanowało takie zimno, że
potrawy poczęły zamarzać na półmiskach.

Po kilku godzinach, gdy król sądził już, że sześciu zuchów upiekło się
dawno, kazał otworzyć drzwi i sam przyszedł ich obejrzeć. Jakże się
jednak zdziwił, gdy ujrzał ich zdrowych i wesołych i gdy mu jeszcze
rzekli, iż radzi są, że mogą wyjść rozgrzać się trochę, bo w pokoju jest
tak zimno, że potrawy pomarzły na półmiskach. Król rozgniewany zawołał
kucharza i zapytał, dlaczego nie spełnił jego rozkazu. Ale kucharz
pokazał mu olbrzymi ogień, który ciągle jeszcze palił się pod podłogą
komnaty. Wówczas pomyślał król, że w ten sposób sześciu przyjaciół nie
pokona. Wymyślił więc nowy fortel, by się ich pozbyć.

Zawołał żołnierza i rzekł:

- Dam ci złota, ile zapragniesz, ale wyrzeknij się mojej córki.

- Dobrze - odparł żołnierz - wyrzeknę się jej, jeśli dostanę tyle
złota, ile uniesie mój sługa.

Król zgodził się chętnie, a żołnierz rzekł:

- Przyjdę po złoto za dwa tygodnie!

Potem zawołał wszystkich krawców z całego państwa i kazał im uszyć przez
dwa tygodnie olbrzymi wór. Gdy wór był już gotów, olbrzym, który wyrywał
drzewa, musiał wziąć go na plecy i iść do króla po złoto. Król spojrzał
nań i zawołał:

- Co to za siłacz, który dźwiga tyle płótna? - i pomyślał przy tym: -
Ileż on złota zabierze!

Po czym kazał przynieść tonę złota, którą dźwigać musiało szesnastu
najsilniejszych ludzi, ale olbrzym wrzucił złoto do wora jak piórko i
rzekł:

- Przynieście od razu więcej, bo to nawet dna mi nie przykryło.

Musiał więc król posyłać stopniowo po cały swój skarb, ale wór nie
napełnił się nawet do połowy, olbrzym zaś wołał ciągle:

- Dawajcie jeszcze, te okruchy nie napełnią mi worka!

Zjechało się więc z całego państwa siedem tysięcy wozów ze złotem, a
olbrzym wrzucił je do worka razem z zaprzężonymi do nich wołami, mówiąc:

- Szkoda czasu, byle prędzej worek zapełnić.

Ale wór ciągle jeszcze nie był pełny, a w całym królestwie nie było już
ani odrobiny złota. Rzekł więc olbrzym:

- No dość, muszę pusty worek zabrać!

Związał worek, zarzucił go na plecy i poszedł razem z towarzyszami.

Tymczasem królowi żal się zrobiło złota, gdy ujrzał, jak jeden człowiek
wynosi majątek całego królestwa, posłał więc dwa pułki konnicy, aby
dogoniły sześciu towarzyszów i odebrały siłaczowi wór. Jeźdźcy dogonili
naszych zuchów i zawołali:

- Jesteście więźniami, oddajcie złoto, bo was wystrzelamy!

- Co? - zawołał dmuchacz - prędzej wy wylecicie w powietrze!

I przesłoniwszy sobie jedną dziurkę od nosa, dmuchnął drugą tak silnie,
że całe wojsko rozsypało się na wszystkie strony i pofrunęło nad górami.
Jeden tylko sierżant począł prosić o łaskę, wołając, że ma dziewięć ran
i jest walecznym żołnierzem, nie zasłużył więc na taką hańbę. Dmuchacz
zatem zwolnił nieco i sierżant spadł zdrów i cały na ziemię. Dmuchacz
zaś rzekł doń:

- Idź do króla i poproś go, aby nam przysłał jeszcze trochę wojska.
Chętnie wyrzucę je w powietrze.

Gdy się król o tym dowiedział, rzekł:

- Z tymi zuchami nie dam sobie rady!

A sześciu towarzyszów powróciło do domu, podzielili się skarbami i żyli
długo i szczęśliwie.
