# author: Gebrüder Grimm
# source: tbc
# url: https://www.grimmstories.com/pl//grimm_basnie/krawiec_w_niebie
# note: copyright of translation tbc

## Krawiec w niebie 

Pewnego pięknego dnia Pan Bóg chciał się przespacerować po ogrodzie
niebieskim i zabrał z sobą wszystkich apostołów i świętych, tak że w
niebie pozostał tylko święty Piotr. Pan Bóg rozkazał mu nie wpuszczać
nikogo podczas swej nieobecności. Stał więc święty Piotr u wrót i
pilnował wejścia.

Po pewnym czasie ktoś zapukał. Święty Piotr zapytał, kto to i czego
chce.

- Jestem biednym, ale uczciwym krawcem - odparł cienki głosik - proszę
mnie wpuścić.

- Tak, uczciwy - rzekł święty Piotr - jak złodziej na szubienicy.
Miałeś pewnie długie palce i niemało towaru ludziom nakradłeś. Nie
wejdziesz do nieba. Pan Bóg zabronił mi wpuszczać kogokolwiek podczas
swej nieobecności.

- Bądźcież litościwi, panie - rzekł krawiec - małe skrawki, które same
ze stołu spadają, to przecież nie kradzież. Nie warto mówić o nich.
Widzicie, kuleję i po długiej wędrówce bąble mam już na nogach, nie mogę
wracać na ziemię. Wpuśćcie mnie tylko, będę spełniał najgorszą robotę,
niańczył dzieci, prał pieluszki, szorował ławy, naprawiał podarte
skarpetki.

Żal się zrobiło świętemu Piotrowi biednego krawca i otworzył mu furtę
niebieską na tyle, że mógł się przez nią wślizgnąć. Kazał mu usiąść w
kąciku za drzwiami i zachowywać się cicho, aby Pan Bóg nie spostrzegł
go, gdy wróci, i nie rozgniewał się. Krawiec usłuchał, ale gdy święty
Piotr znów po coś poszedł do drzwi, wstał i z ciekawością począł
rozglądać się po wszystkich zakątkach niebios. Wreszcie przybył na pewne
miejsce, gdzie stało wiele pięknych krzeseł, a pośrodku stał złoty tron,
wysadzany klejnotami; był on znacznie wyższy od innych krzeseł, a przed
nim stał złoty podnóżek. Był to tron Boga, z którego widać było
wszystko, co się działo na ziemi. Krawiec oglądał tron przez chwilę, aż
wreszcie nie mógł się już powstrzymać i siadł na nim. Wówczas ujrzał
wszystko, co się dzieje na ziemi, i spostrzegł starą, brzydką kobietę,
która prała w rzece i skradła dwa prześcieradła. Na ten widok rozgniewał
się krawiec tak bardzo, że chwycił złoty podnóżek i rzucił nim prosto w
babę. Ale że nie mógł sięgnąć po niego z powrotem, zlazł cichutko z
tronu i siadł na powrót w kąciku za drzwiami, jak gdyby nigdy nic.

Kiedy Pan Bóg wrócił ze świtą niebieską, nie spostrzegł wprawdzie krawca
za drzwiami, ale gdy zbliżył się do swego tronu, nie było tam złotego
podnóżka. Zapytał więc świętego Piotra, kto zabrał podnóżek, ale ten nic
nie wiedział. Spytał go zatem Pan Bóg, czy nie wpuszczał kogo do nieba.

- Nie było tu nikogo - odparł święty Piotr - prócz kulawego krawca,
który siedzi jeszcze za drzwiami.

Pan Bóg zawołał krawca i zapytał, czy to on wziął podnóżek.

- O, panie - odparł krawiec ochoczo - rzuciłem go w gniewie na ziemię,
na pewną starą kobietę, która skradła dwa prześcieradła.

- O, głupcze - rzekł Pan Bóg - gdybym ja tak sądził jak ty, co by się z
tobą stało? A ja nie miałbym ani krzeseł, ani ławek, ani stołków, nawet
klamek, gdyż wszystkim rzuciłbym w grzeszników. Nie możesz pozostać
dłużej w niebie. Tutaj nie wolno nikomu karać, tylko mnie.

Święty Piotr musiał krawca wyprowadzić na powrót z nieba, a że biedak
miał podarte buty i bąble na nogach, wziął w rękę kij i poszedł do
Poczekajchwilkę, gdzie mieszkają pobożni żołnierze i bawią się wesoło.
