# author: Gebrüder Grimm
# source: tbc
# url: https://www.grimmstories.com/pl//grimm_basnie/osiolek
# note: copyright of translation tbc

## Osiołek 

Żyli sobie niegdyś król i królowa, którzy byli bardzo bogaci i mieli
wszystkiego, czego pragnęli, tylko nie mieli dzieci. Całymi dniami i
nocami płakała biedna królowa, mówiąc:

- Jestem jak ta rola, na której nic nie rośnie.

Wreszcie Bóg spełnił jej gorące prośby. Ale kiedy dziecię przyszło na
świat, nie wyglądało jak inne dzieci, lecz jak mały osiołek. Gdy to
ujrzała nieszczęśliwa matka, poczęła lamentować i rozpaczać wołając, że
woli wcale nie mieć dzieci i aby dziecię wrzucono do wody, rybom na
pożarcie.

Ale król rzekł:

- Nie, jeśli Bóg dał je nam, będzie ono naszym synem, a po mojej
śmierci zasiądzie na tronie moich ojców.

Wychowywał się więc osiołek i podrastał, a uszy rosły mu najbardziej i
sterczały pięknie do góry. Był jednak wesoły, skakał i bawił się, a
zwłaszcza lubił muzykę. Poszedł więc do słynnego grajka i rzekł:

- Naucz mnie swej sztuki, chcę umieć grać tak pięknie na lutni jak ty.

- Ach, panie - odparł grajek. - Trudno ci to będzie, palce twoje nie są
do tego stworzone. Boję się, że struny nie wytrzymają ich uderzenia!

Ale nie pomogły wymówki, osiołek chciał i musiał się nauczyć grać na
lutni, a że był pilny i wytrwały, nauczył się wreszcie grać równie
pięknie, jak jego mistrz.

Pewnego razu poszedł osiołek na spacer i ujrzał w źródle swoją oślą
postać. Tak się tym zasmucił, że ruszył w świat daleki i zabrał z sobą
tylko jednego wiernego sługę. Szli, szli długo, aż zaszli do pewnego
królestwa, gdzie żył stary król, który miał tylko jedną córkę,
niezwykłej urody.

- Zostańmy tu! - rzekł osiołek.

I zapukał do bramy wołając:

- Gość do was przyszedł, otwórzcie, aby mógł wejść.

A gdy mu nie otwarto, siadł na schodach i zagrał rzewnie na swej lutni
przednimi nogami. Wówczas odźwierny rozwarł oczy ze zdziwienia, pobiegł
do króla i zawołał:

- Za drzwiami siedzi osiołek, który gra na lutni jak uczony mistrz!

- Przyprowadź tu tego muzykanta! - rozkazał król.

Ale gdy osiołek wszedł na salę, wszyscy wybuchnęli śmiechem na widok
takiego lutnisty. Kazano osiołkowi usiąść wśród służby i jeść, ale on
nie zgodził się na to i rzekł:

- Nie jestem zwykłym osłem ze stajni, jestem szlachetnym osiołkiem.

- Więc usiądź z rycerzami! - odpowiedziano mu.

- Nie - odparł osiołek. - Chcę siedzieć obok króla.

Król uśmiechnął się wesoło i rzekł:

- Stanie się, jak pragniesz, osiołku, usiądź obok mnie.

Potem zapytał:

- Osiołku, jak ci się podoba moja córka?

Osiołek odwrócił ku niej głowę i rzekł:

- Jest piękniejsza niż wszystkie dziewczyny, jakie dotąd widziałem.

A król na to:

- Niech więc i ona siądzie przy tobie!

Osiołek uradował się bardzo, a podczas jedzenia i picia okazało się, że
umie się on zachować bardzo grzecznie i schludnie. Pozostał więc osiołek
na dworze starego króla, ale po pewnym czasie pomyślał:

- Cóż ci to wszystko pomoże, musisz przecież wracać do domu.

Spuścił smutno głowę, poszedł do króla, aby się z nim pożegnać.

Król, który go bardzo polubił, zasmucił się i rzekł:

- Co ci jest, osiołku? Masz minę smutną i kwaśną jak ocet siedmiu
złodziei. Zostań u mnie, dam ci, czego zapragniesz!

Ale osiołek potrząsnął głową.

- Więc może chcesz pereł i klejnotów?

- Nie - odparł osiołek.

- Chcesz pół mego królestwa?

- Także nie.

Wówczas król rzekł:

- Gdybym wiedział, co by ci sprawiło zadowolenie! A może chcesz córkę
moją za żonę?

- Ach, tak! - zawołał osiołek wesoło i radośnie, gdyż to było jego
tajemnym pragnieniem.

Wyprawiono więc huczne wesele. Wieczorem, gdy państwo młodzi udali się
do sypialni, stary król chcąc wiedzieć, czy osiołek potrafi się zachować
przystojnie, kazał wiernemu słudze ukryć się za kotarą. Gdy małżonkowie
zostali sami, osiołek zamknął drzwi na klucz, rozejrzał się dokoła, a
nie domyślając się, że ktoś jest ukryty w pokoju, zrzucił nagle swoją
oślą skórę i stanął jako piękny królewicz.

- Widzisz teraz - rzekł do królewny - kim jestem, i widzisz też, że nie
jestem niegodny ciebie!

Uradowała się królewna, ucałowała go mocno i pokochała z całego serca.

A gdy nastał ranek, królewicz wdział znowu skórę oślą, a nikt by nie
poznał, kto się pod nią kryje.

Po chwili nadszedł stary król:

- Ej - zawołał. - Widzę, że osiołek jest znowu wesół! Ale ty pewnie
smutna jesteś - zwrócił się do córki - że nie masz prawdziwego chłopca
za męża?

- Ach nie, drogi ojce - odparła królewna. - Tak go kocham, że nie
oddałabym go za najpiękniejszego młodzieńca. I chcę go mieć przy sobie
do końca życia.

Król zdziwił się bardzo, ale sługa, który schował się za kotarą,
opowiedział mu wszystko.

- To być nie może! - zawołał król.

- Następnej nocy czuwajcie sami, najjaśniejszy panie, to zobaczycie
wszystko na własne oczy. A najlepiej zabierzcie skórę osiołka i spalcie
ją, a wtedy królewicz będzie musiał pozostać w ludzkiej postaci.

- Rada twoja jest dobra - rzekł król, a wieczorem, gdy wszyscy zasnęli,
zakradł się do pokoju młodego małżeństwa i ujrzał przy świetle księżyca
pięknego młodzieńca, spoczywającego na łożu, obok zaś na ziemi leżała
ośla skóra. Król zabrał ją i kazał rozpalić na dziedzińcu wielki ogień.
Sam dopilnował, aby skórę spalono na popiół. Potem udał się znowu do
pokoju młodych, aby zobaczyć, co zrobi królewicz, gdy się obudzi.

Gdy nastał brzask, młodzieniec zerwał się z łoża i sięgnął po swoją
skórę, ale nie znalazł jej.

Rzekł więc z przerażeniem:

- Teraz muszę uciekać!

Ale gdy chciał wyjść z pokoju, ujrzał we drzwiach starego króla, który
rzekł doń:

- Dokąd tak śpieszysz, synu? Zostań u mnie. Jesteś tak pięknym
młodzieńcem, że nie puszczę cię już od siebie.Dam ci teraz połowę
królestwa, a po śmierci całe.

- Niechaj więc dobry początek będzie zwiastunem dobrego końca! - rzekł
młodzieniec. - Zostaję w zamku.

Stary król oddał mu pół królestwa, a gdy umarł po roku, młody król miał
już całe królestwo, po śmierci zaś swego ojca otrzymał jeszcze jedno i
przez długie lata żył szczęśliwie.
