# author: Gebrüder Grimm
# source: tbc
# url: https://www.grimmstories.com/pl//grimm_basnie/o_rybaku_i_jego_zonie
# note: copyright of translation tbc

## O rybaku i jego żonie 

Był sobie raz rybak i jego żona. Mieszkali razem w starej budzie blisko
morza, a rybak chodził codziennie nad morze i łowił i łowił i łowił. Tak
sobie raz siedział ze swoją wędką i patrzył na czystą wodę, siedział,
siedział i siedział.

Wtem wędka opadła na dno, głęboko, głęboko w dół, a gdy zaczął ciągnąć
ją do góry, wyciągnął wielką rybę. A wtedy ryba rzekła do niego:
"Wysłuchaj mnie rybaku i pozwól mi żyć. Nie jestem prawdziwą rybą, lecz
zaklętym księciem. Co ci to da, jeśli mnie zabijesz. Nie będę ci
smakował. Wypuść mnie do wody i pozwól mi odpłynąć!"

"No," powiedział rybak, "Nie musisz tyle gadać. Nie zabiję przecież
ryby, co umie mówić. Wypuszczę cię i płyń sobie, gdzie chcesz." Wpuścił
ją więc do jasnej wody, a ryba popłynęła na samo dno zostawiając za sobą
długą smugę krwi. Rybak zaś wstał i poszedł do swojej baby, która
czekała w ich starej budzie.

"Mężu," powiedziała żona, "Złapałeś coś dzisiaj?"

"Nie," odrzekł mąż, "złapałem tylko rybę, co gadała, że jest zaklętym
księciem. No to ją wypuściłem do wody"

"I nic sobie nie życzyłeś?," zapytała żona.

"Nie," odpowiedział mąż, "Niby co miałem sobie życzyć?"

"Ach," rzekła kobieta, "Podoba ci się mieszkanie w tej śmierdzącej
budzie. Przecie to ohyda! Trza było se chałupinki zażyczyć Idź no i
zawołaj rybę. A powiedz jej, że chcemy chałupę. Na pewno to zrobi."

"Ach," powiedział mąż, "Jeszcze raz mam tam iść?"

"Nuże," powiedziała żona, "złapałeś ją i pozwoliłeś odpłynąć. Na
pewno to dla ciebie zrobi. Idźże w te pędy!" Mąż wcale nie miał ochoty
iść, ale nie chciał spierać się z żoną, więc poszedł nad morze. Kiedy
był już na miejscu, morze zrobiło się całkiem zielono żółte i nie było
już tak czyste. Stanął więc i zawołał:

Rybo, rybo z morskiej toni
Niech me słowo cię dogoni
Moja żona nie chce, nie
Z moją wolą zgodzić się
Moja żona, Izabela
Zachciankami mi doskwiera

Wtedy ryba przypłynęła i zapytała: "No a czegóż ona chce?"

"Ach," powiedział rybak, "Załapałem cię, a moja żona teraz mówi, że
powinienem sobie coś za to życzyć. Nie chce już mieszkać w tej starej
budzie. Chciałaby chałupę!"

"No to wracaj," powiedziała ryba, "Już ją ma."

Więc rybak wrócił, a jego żona nie siedziała już w starej budzie, lecz
stała tam małą chatka, a przed nią siedziała żona na ławce, wzięła męża
za rękę i powiedziała do niego: "Wejdź i zobacz, że tak jest o wiele
lepiej."

Weszli więc. W chatce była mała sień i malutka śliczna izdebka i komora,
gdzie każde miało swoje łóżko, kuchnia i jadalnia, była też komóreczka
na przybory, a wszystko pięknie i dobrze urządzone z drobiazgami z cyny
i mosiądz, jak się należy. Za chatką było małe podwórko z kurami i
kaczkami i mały ogród z owocami i warzywami.

"Widzisz," powiedziała żona, "Czy to nie miłe?"

"Tak," odpowiedział mąż, "Niech tak zostanie. Będzie nam się dobrze
żyło."

"Zobaczymy," powiedziała żona. Potem coś zjedli i poszli do łóżka.

I tak działo się przez czternaście dni. Potem żona powiedziała do męża:
"Słuchaj, mężu, ta chata jest strasznie ciasna, a i podwórko z
ogródkiem są małe. Ta ryba mogła dam dać większy dom. Chciałabym
mieszkać w wielkim zamku z kamienia. Idź do ryby i powiedz jej, że ma
nam dać zamek!"

"Ach, żono," powiedział mąż, "Ta chata nam wystarczy, po co nam w
zamku?"

"Nuże!," powiedziała żona, idź do niej. Ryba na pewno może to
zrobić."

"Nie, żono," powiedział mąż, "Ryba dała nam chatkę. Nie mogę do niej
iść, bo to by ją rozgniewało."

"Idźże," powiedziała żona, "Może to zrobić i zrobi to chętnie. Idź do
niej!" Rybakowi ciężko zrobiło się na sercu i nie chciał iść.
Powiedział do siebie: Źle się dzieje, lecz mimo to poszedł.

Gdy doszedł nad może, woda zrobiła się fioletowa, ciemnoniebieska, i
szara i gęsta. Nie była już zielono żółta, lecz wciąż była spokojna.
Stanął więc i zawołał:

Rybo, rybo z morskiej toni
Niech me słowo cię dogoni
Moja żona nie chce, nie
Z moją wolą zgodzić się
Moja żona, Izabela
Zachciankami mi doskwiera

"No a czegóż ona chce?" zapytała ryba.

"Ach," powiedział mąż cokolwiek strapiony, "chce mieszkać w wielkim
zamku."

"Idźże do niej. Już stoi przed drzwiami, powiedziała ryba.

Poszedł więc mąż i myślał sobie, że fajnie by było w domu, lecz gdy
doszedł, stał tam wielki pałac z kamienia, a jego żona stała właśnie na
schodach i chciała wejść do środka. Wzięła go za rękę i powiedziała:
"Wejdź no do środka!" Wszedł więc, a w zamku była podłoga pokryta
marmurami i było nam mnóstwo służby, która otwierała wielkie drzwi, a na
ścianach lśniło od pięknych tapet. W pokojach stały złote krzesła i
stoły, na sufitach kryształowe świeczniki, a we wszystkich izbach i
komorach leżały dywany. A jedzenia, najlepszych trunków na stołach! Aż
się uginały od ciężaru. Za domem było wielkie podwórze ze stajnią i
oborą. Stały tam karoce , był też ogromny, wspaniały ogród z
najpiękniejszymi kwiatami i drzewkami owocowymi, nawet lasek, długi na
jakieś pół mili, a w nim jelenie, sarenki, zające i wszystko czego można
sobie tylko zażyczyć.

"No," powiedziała żona, "Czy nie jest pięknie?"

"Ach tak," powiedział mąż, "Niech już tak będzie. Będziemy mieszkać
zadowoleni w tym pięknym zamku."

"Zobaczymy," powiedziała żona, "musimy się z tym przespać." I poszli
tak do łóżka.

Następnego ranka żona wstała pierwsza. Właśnie wstawał dzień, a ze
swojego łóżka widziała piękną krainę przed sobą. Mąż przeciągał się
jeszcze, gdy trzepnęła go łokciem w bok i rzekła: "Mężu, popatrz przez
okno! Widzisz? Czy nie mogłabym być królem w tym kraju? Idź do ryby i
powiedz, że jaśnie pani chce być królem!"

"Ach, żono," powiedział mąż, "po co nam królowanie! Nie chcę być
królem!"

"No," powiedziała żona, "Może ty nie chcesz być królem, ale ja tego
chcę! Idź do ryby i powiedz, że chcę być królem!"

"Ach, żono," powiedział mąż, "Na co tobie być królem? Nie mogę rybie
tego powiedzieć"

"A czemuż to nie możesz?," powiedziała żona, "Idź prościutko do niej.
Ja muszę być królem!"

Poszedł więc mąż całkiem strapiony, że żona królem chce zostać. Nic
dobrego z tego nie będzie, nic dobrego, nic dobrego, myślał mąż. Nie
chciał iść, lecz mimo to poszedł.

Kiedy doszedł nad morze, woda zrobiła się całkiem szaro czarna i
gotowała się od dołu do góry i bardzo źle pachniała. Stanął więc rybak i
zawołał:

Rybo, rybo z morskiej toni
Niech me słowo cię dogoni
Moja żona nie chce, nie
Z moją wolą zgodzić się
Moja żona, Izabela
Zachciankami mi doskwiera

"A czegóż ona chce?," powiedziała ryba.

"Ach," odpowiedział mąż, "Chce być królem."

"Idźże, już nim jest," powiedziała ryba.

Poszedł więc mąż, a gdy już doszedł do pałacu, zamek był o wiele większy
i miał wielką wieżę wspaniale zdobną, a przed wieżą stały straże z
tarczami, i wszędzie było mnóstwo żołnierzy i gwaru.

Gdy wszedł już do domu, wszystko było tam z czystego marmuru i złota,
pokryte aksamitem ze złotymi frędzlami. Drzwi do sali otworzyły się, a
był tam cały dwór, a żona siedziała na wysokim tronie ze złota i
diamentów. Na głowie miała złotą koronę a w ręku berło z czystego złota
i szlachetnych kamieni, a po każdej stronie stało sześć dziewic w
rzędzie, każda mniejsza o głowę od sąsiadki stojącej bliżej tronu.

Stanął więc i rzekł: "Ach, żono, jesteś teraz królem?"

"Tak," rzekła żona, "Teraz jestem królem."

Stał tak i przyglądał się jej, a gdy już się chwilkę przypatrzył,
powiedział: "Ach, żono, do twarzy ci z tym królowaniem! Nie potrzeba
nam więcej żadnych życzeń."

"Nie, mężu," powiedziała żona i była całkiem niespokojna, "Już mi się
nudzi i nie mogę tego dłużej wytrzymać. Idź do ryby. Jestem królem, lecz
chcę być cesarzem!"

"Ach, żono," powiedział mąż, "chcesz być cesarzem!"

"Mężu," powiedziała, "idź do ryby. Chce być cesarzem."

"Ach, żono," powiedział mąż, "Nie może uczynić cię cesarzem. Nie
powiem mu tego, bo cesarz może być tylko jeden w królestwie. Ryba nie
może uczynić cię cesarzem, nie może.."

"Co," powiedziała żona, "ja jestem królem, a ty jesteś tylko moim
mężem. Nie chcesz iść? Pójdziesz natychmiast! Mogła zrobić króla, może i
cesarza. Chcę być cesarzem, więc idź i to zaraz!" Musiał więc iść.

Kiedy mąż szedł do ryby, było mu jakoś strasznie, a kiedy tak szedł
myślał sobie: Nic dobrego z tego nie będzie. Cesarz to gruba przesada.
Ryba wkońcu się tym zmęczy. Gdy już dotarł, morze było całkiem czarne i
gęste i gotowało się od dna do góry, że aż robiły się bańki, a wiatr
smagał je bijąc zeń pianę. Mężowi strasznie się zrobił, ale stanął i
zawołał:

Rybo, rybo z morskiej toni
Niech me słowo cię dogoni
Moja żona nie chce, nie
Z moją wolą zgodzić się
Moja żona, Izabela
Zachciankami mi doskwiera

"A czegóż ona chce?," zapytała ryba.

"Ach, rybo," powiedział, "moja żona chce być cesarzem."

"Idź więc," powiedziała ryba, "już nim jest."

Poszedł więc mąż, a gdy już doszedł, zobaczył zamek w polerowanym
marmurze, figurami z alabastru i złotymi ozdobami. Przed bramą
maszerowali żołnierze i dmuchali w trąby i byli w swe werble.

W domu zaś, baronowie, hrabstwo i książęta chodzili jako służba.
Otworzyli mu drzwi ze szczerego złota. Gdy wszedł, zobaczył żonę na
tronie odlanym z jednego kawałka złota, wysokim na jakieś dwie mile. Na
głowie miała koronę, na trzy łokcie wysoką, wysadzaną brylantami i
granatami. W ręku miała berło, a w drugim królewskie jabłko, a po obu
stronach stali giermkowie w dwóch rzędach, każdy mniejszy od sąsiada, od
olbrzyma na dwie mile do maleńkiego karła, co mały był jak mój palec. A
przed nią stali książęta.

Stanął więc mąż między nimi i rzekł: "Jesteś teraz cesarzem, żono?"

"Tak," powiedziała, "jestem cesarzem."

Stanął wtedy i dobrze się jej przyglądał, a gdy już ładną chwilę się
patrzył, rzekł: "Bardzo ładnie ci z tym, że jesteś cesarzem."

"Mężu," powiedziała, "co tak stoisz? Jestem cesarzem, ale chcę być
papieżem. Idź do ryby!"

"Ach, żono, czego ci jeszcze brak? Nie możesz zostać papieżem Papież
jest tylko jeden w całym chrześcijaństwie. Ryba nie może z ciebie zrobić
papieża"

"Mężu," powiedziała, "chcę zostać papieżem, idź do w tej chwili.
Muszę zostać papieżem."

"Nie, żono!," powiedział mąż, "Nie mogę jej tego powiedzieć! Nic z
tego nie będzie! Tego już za dużo. Ryba nie może z ciebie zrobić
papieża."

"Mężu, co za bzdury opowiadasz. Mogła ze mnie zrobić cesarza, może i
papieża. Idź no do niej natychmiast! Jestem cesarzem, a ty jesteś tylko
moim mężem. I co, nie pójdziesz?"

Przeląkł się mąż i poszedł, a było mu bardzo nieswojo, drżał, a kolana i
łydki mu się trzęsły. Wiatr smagał kraj, niebo wypełniało się chmurami,
że zrobiło się ciemno jak wieczorem, liście zdmuchiwało z drzew, a woda
gotowała się, jakby stała na piecu i biła o brzeg, a daleko w morzu,
statki wystrzeliwały race prosząc o pomoc, tańczyły i skakały na falach.
Niebo było po środku troszeczkę niebieskie, ale po bokach nadciągała
straszliwa burza. Stanął tak więc cały w strachu i zawołał:

Rybo, rybo z morskiej toni
Niech me słowo cię dogoni
Moja żona nie chce, nie
Z moją wolą zgodzić się
Moja żona, Izabela
Zachciankami mi doskwiera

"No, a czegóż ona chce?," zapytała ryba.

"Ach, odrzekł mąż, "chce zostać papieżem.

"Idź więc, już nim jest," rzekła ryba

Poszedł więc i zobaczył olbrzymi kościół otoczony samymi pałacami.
Przepychał się przez tłumy ludu. W środku lśniło wszystko w tysiącach
świateł, a jego żona ubrana w szczere złoto siedziała na jeszcze wyższym
tronie, a na głowie miała trzy wielkie korony, a wokół niej stał tłum
duchownego stanu, po bokach zaś dwa rzędy świeczników, największy tak
gruby i wielki jak największa z wież, aż do najmniejszego kuchennego
ogarka. Cesarze i Królowie padali przed nią na kolana i całowali po
pantoflach.

"żono," rzekł mąż i dobrze się jej przyjrzał, "teraz jesteś
papieżem?"

"Tak," rzekła, "jestem papieżem"

Stał tak i ciągle jej się przyglądał, a było tak, jakby patrzył na jasne
słońce. Kiedy już tak chwilę patrzył, rzekł: "Ach, żono, ładnie ci z
tym, że jesteś papieżem!" A ona siedziała tak sztywno jak drzewo i ani
drgnęła, ani się ruszyła.

Rzekł wtedy: "Kiedy jesteś już papieżem, nie ma nic, czego mogłabyś
sobie życzyć."

"Zobaczymy.," powiedziała żona. Tak poszli do łóżka, lecz nie była
zadowolona, bo chciwość nie dawała jej spać. Wciąż myślała, kim jeszcze
mogłaby zostać.

Mąż już dobrze zasnął. Cały dzień biegał w tam i z powrotem. Lecz żona
nie mogła zasnąć i przewracała się z boku na bok. Całą noc myślała, kim
jeszcze mogłaby zostać i niczego nie mogła wymyśleć. W końcu wstało
słońce,, a gdy żona zobaczyła czerwieniejące niebo, wyprostowała się na
łóżku i zaczęła przyglądać się, jak wstaje słońce i pomyślała: "Ha,
czyż nie mogłabym rządzić słońcem i księżycem?"

"Mężu," powiedziała i strzeliła go łokciem w żebro. "Wstawaj i idź do
ryby. Chcę być jak dobry Bóg" Mąż nie obudził się jeszcze dobrze, ale
przeląkł się tak, że spadł z łóżka. Myślał, że się przesłyszał, przetarł
oczy i zapytał: "Ach, żono, co powiedziałaś?"

"Mężu," powiedziała, "Jeśli nie wolno mi władać wschodem i zachodem
księżyca, jeno patrzeć na to, nie mogę tego wytrzymać i nie ma dla mnie
spokojnej godziny póki nie stanie się to moim udziałem." Spojrzał wtedy
na nią aż mu dreszcze przeszły. "Natychmiast pójdziesz do ryby, bo chcę
być jak dobry bóg."

"Ach, żono," powiedział mąż i padł na kolana. "Ryba tego nie może,
choć potrafi z robić z ciebie cesarza i króla. Proszę cię, raduj się
tym, co masz i pozostań papieżem!"

Wtedy ogarnęła ją wściekłość, że aż włosy jej się dziko wzburzyły,
rozerwała swój kaftanik, kopała go nogami i krzyczała: "Nieeee
wyyyytrzyyyymaaaam teeeeegooo" Mówię ci, że pójdziesz!" Zaciągnął tedy
spodnie i wybiegł jak szalony.

Na zewnątrz szalała burza aż kipiało, że ledwo mógł ustać na nogach.
Domy i drzewa przewracał wiatr, a góry drgały Skały zaś toczyły się do
morza, niebo było czarne jak smoła, a i grzmiało i błyskało się. Może
toczyło się wielkimi bałwanami, a wysokie były jak wieże kościelne i
góry, a niosły na sobie białą koronę z piany. Krzyknął więc, choć nie
usłyszał swych własnych słów.

Rybo, rybo z morskiej toni
Niech me słowo cię dogoni
Moja żona nie chce, nie
Z moją wolą zgodzić się
Moja żona, Izabela
Zachciankami mi doskwiera

"A czegóż ona chce?," zapytała ryba.

"Ach," powiedział, "chce być jak dobry bóg"

"Idźże, już siedzi w swej starej budzie."

I siedzą tak po dzisiejszy dzień.
