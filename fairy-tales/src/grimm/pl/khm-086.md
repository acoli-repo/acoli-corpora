# author: Gebrüder Grimm
# source: tbc
# url: https://www.grimmstories.com/pl//grimm_basnie/lis_i_gesi
# note: copyright of translation tbc

## Lis i gęsi 

Pewnego razu lis wyszedł na łąkę, gdzie siedziało całe stado tłustych
gęsi, roześmiał się więc i powiedział: - Widzę, że przybywam tu jak na
zawołanie, siedzicie sobie wszystkie grzecznie w gromadce, mogę was
zaraz schrupać jedną po drugiej.

Gęsi zajazgotały przerażone, zerwały się i nuże lamentować i żałośnie
prosić, by im życie darował. Lis nie chciał ich nawet słuchać i rzekł:

- Nie ma dla was łaski, musicie umrzeć!

W końcu jedna zdobyła się na odwagę i przemówiła:

- Skoro już musimy, my biedne gąski, pożegnać to młode i piękne życie,
to okaż nam chociaż tę jedną łaskę i pozwól nam się pomodlić, abyśmy nie
umierały w grzechu; potem ustawimy się porządnie w szeregu, żebyś mógł
sobie kolejno wybierać co tłustsze.

- Zgoda - rzekł lis - to zaiste skromna i pobożna prośba. Zaczekam, aż
się pomodlicie.

Pierwsza gęś rozpoczęła więc przydługą modlitwę, która składała się z
samych gę, gę, a że jakoś nie mogła skończyć, następna, nie czekając już
na swą kolej, jęła krzyczeć: gę, gę! Potem włączyła się trzecia i
czwarta, aż wreszcie rozgęgały się wszystkie razem. (Skoro zakończą
swoje modły, nastąpi ciąg dalszy naszej bajki, cóż, kiedy one wciąż się
jeszcze modlą.)
