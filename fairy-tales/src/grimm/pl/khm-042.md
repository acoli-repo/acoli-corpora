# author: Gebrüder Grimm
# source: tbc
# url: https://www.grimmstories.com/pl//grimm_basnie/imc_pan_kum
# note: copyright of translation tbc

## Imć pan kum 

Pewien biedak miał tyle dzieci, że nie było już takiego, kogo by nie
prosił w kumy, a kiedy urodziło mu się jeszcze jedno, sam nie wiedział,
co ma zrobić. Nie znajdując rady, w tym strapieniu położył się i usnął.
Przyśniło mu się, że ma wyjść przed bramę i pierwszego napotkanego
człowieka poprosić w kumy. Kiedy się obudził, postanowił pójść za radą,
jaką mu podsunął sen, wyszedł przez bramę i pierwszego napotkanego
człowieka poprosił w kumy. Obcy ofiarował mu buteleczkę z wodą i rzekł:

- To jest cudowna woda, możesz nią uzdrawiać chorych, ale najpierw
musisz zawsze sprawdzić, z której strony stoi śmierć. Jeśli stoi przy
łóżku u głowy chorego, to dajesz mu do wypicia łyk wody i wyzdrowieje;
jeśli jednak śmierć stoi w nogach, to wszystkie wysiłki na nic, chory
musi umrzeć.

Biedak odtąd zawsze potrafił przewidzieć, czy chorego da się uratować,
czy też nie, stał się sławny dzięki swej sztuce i zarabiał mnóstwo
pieniędzy. Pewnego razu wezwano go do królewskiego dziecka, a kiedy
wszedł, ujrzał śmierć u jego głowy i wyleczył ją swoją wodą, podobnie
stało się za drugim razem, ale za trzecim śmierć stała w nogach i
dziecko musiało umrzeć.

Biedak chciał odwiedzić swego kuma i opowiedzieć mu, jak sobie z jego
wodą poczyna. Kiedy jednak przyszedł do domu kuma, zastał tam przedziwne
rzeczy. Na pierwszym piętrze kłóciły się zawzięcie miotła z szufelką i
jedna drugą tłukła ile wlezie. Biedak zapytał:

- Gdzie mieszka mój pan kum?

Miotła mu odrzekła:

- O piętro wyżej.

Kiedy wszedł na drugie piętro, zobaczył cały stos trupich palców. I znów
zapytał:

- Gdzie mieszka mój pan kum?

Jeden z palców odpowiedział:

- O piętro wyżej.

Na trzecim leżała kupa trupich głów, które posłały go znów o piętro
wyżej. Na czwartym piętrze ujrzał ryby na ogniu, skwierczały na patelni
i same się smażyły. I one powiedziały:

- O piętro wyżej.

A kiedy wspiął się na piąte, znalazł się przed drzwiami izdebki, zajrzał
przez dziurkę od klucza i zobaczył imć pana kuma, który miał na głowie
parę długich rogów. Kiedy otworzył drzwi i wszedł do środka, imć pan kum
czym prędzej położył się do łóżka i nakrył się kołdrą. Gość rzekł do
niego:

- Kumie, co to za dziwne rzeczy dzieją się w twoim domu? Kiedy wszedłem
na pierwsze piętro, kłóciły się tam miotła z szufelką i tłukły się, że
aż dudniło.

- Cóż za głupstwa gadacie! - odparł kum. - To przecież parobek gadał ze
służącą.

- A na drugim piętrze widziałem trupie palce.

- Ach, cóż za bzdury pleciecie. To była skorzonera.

- Na trzecim leżały trupie głowy.

- Głupi człowieku! To były główki kapusty!

- A na czwartym ryby skwierczały na patelni i same się smażyły.

Ledwie skończył to mówić, zjawiły się ryby, niosąc się same na półmisku.

- Kiedy wszedłem na piąte piętro, zajrzałem przez dziurkę od klucza do
jakiejś izby i zobaczyłem was, kumie, i mieliście długie, bardzo długie
rogi.

- Oj co to, to nieprawda!

Biedaka strach obleciał i uciekł, a nie wiadomo, co by mu jeszcze zrobił
imć pan kum.
