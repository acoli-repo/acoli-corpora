# author: Gebrüder Grimm
# source: tbc
# url: https://www.grimmstories.com/pl//grimm_basnie/jednooczka_dwuoczka_trojoczka
# note: copyright of translation tbc

## Jednooczka, Dwuoczka i Trzyoczka 

Była sobie kobieta, która miała trzy córki. Najstarsza z nich zwała się
Jednooczka, bo miała tylko jedno jedyne oko pośrodku czoła, średnia
Dwuoczka, bo miała dwoje oczu jak inni ludzie, najmłodsza Trzyoczka, bo
miała troje oczu, a trzecie było także po środku czoła. A że Dwuoczka
wyglądała nie inaczej od reszty ludzkich dzieci, siostry i matka nie
mogły jej znieść. Mówiły do niej: "Z twoim dwojgiem oczu nie jesteś
lepsza niż pospolity ludek, nie jesteś jedną z nas." Szturchały ją i
rzucały jej nędzne suknie, a nie dawały jej niczego do jedzenia, prócz
tego co im po jedzeniu zostało, uprzykrzały się, jak tylko umiały.
Zdarzyło się, że Dwuoczka musiała wyjść na pole i paść kozę, była jednak
bardzo głodna, bo bo siostry tak mało dały jej jeść. Usiadła więc na
miedzy i zaczęła płakać, tak płakać, że z oczu popłynęły dwa strumyczki.
A gdy w swoim żali podniosła wreszcie wzrok, ujrzała obok siebie
kobietę, która spytała: "Dwuoczko, czemu płaczesz?" Dwuoczka
odpowiedziała: "Jak mam nie płakać? Mam dwoje oczu jako i inni ludzie,
moje siostry i moja matka nie mogą mnie znieść, ganiają z kąta w kąt,
rzucają mi stare suknie i nie dają jeść, prócz tego, co im po jedzeniu
zostanie. Dzisiaj dały mi tak mało, że jestem bardzo głodna." Mądra
kobieta rzekła: "Dwuoczko, osusz twarz, coś ci powiem. Nie będziesz
więcej głodowała. Powiedz tylko do swej kozy:

"Kózko, me, stoliczku nakryj się!"

A stanie przed tobą schludnie nakryty stoliczek, a na nim
najprzedniejsze jedzenie. Będziesz mogła jeść, ile dusza zapragnie. A
gdy będziesz już syta i stoliczek nie będzie już tobie potrzebny,
powiedz tylko:

"Kózko, me, stoliczku schowaj się!"

A zniknie sprzed twoich oczu." Mądra kobieta odeszła po tych słowach.
Dwuoczka zaś sobie pomyślała: Muszę od raz spróbować, czy to prawda, bom
bardzo wygłodniała, i rzekła:

"Kózko, me, Stoliczku nakryj się!

A ledwo wypowiedziała te słowa, stanął przed nią stoliczek nakryty
białym obrusikiem, a na nim talerz z nożem, widelcem i srebrną łyżką,
wokół stały najprzedniejsze potrawy, uchodziła z nich para i były
jeszcze ciepłe, jakby właśnie przyszły z kuchni. Dwuoczka zmówiła więc
krótką modlitwę, jaką umiała: "Panie Boże, bądź naszym gościem po
wszelki czas, Amen!" Podeszła do stołu i raczyła się jadłem. Gdy już
była syta, rzekła, jak nauczyła ją mądra kobieta:

"Kózko, me, stoliczku schowaj się!"

Wnet zniknął stoliczek i wszystko, co stało na nim. To ci dopiero piękne
utrzymanie, pomyślała Dwuoczka. Była szczęśliwa i dobrej myśli.
Wieczorem, gdy wróciła ze swoją kozą do domu, zastała glinianą miseczkę
z jedzeniem, którą wystawiły jej siostry, lecz niczego nie ruszyła.
Następnego ranka znów wyruszyła ze swoją kozą i zostawiła tych parę
okruszków, które jej dano. Siostry nie zważały nigdy na nią, lecz teraz
zauważyły ją i rzekły: "Coś jest nie tak z Dwuoczką, ciągle zostawia
jedzenie, a przecież zawsze zjadała wszystko, co jej dano. Musiała
znaleźć jakąś inną drogę." Aby odkryć całą prawdę, Jednooczka miała
pójść z Dwuoczką, gdy ta pędzić będzie kozę na łąkę i uważać na to co
robi i czy ktoś nie przynosi jej picia.

Gdy Dwuoczka wyruszyła w drogę, podeszła do niej Jednooczka i rzekła:
"Pójdę z tobą na pole i popatrzę, czy dobrze strzeżesz kozy i pędzisz
ją na dobre pastwisko." Dwuoczka jednak spostrzegła, jaki jest zamiar
Jednooczki i popędziła kozę na wysoką trawę i rzekła: "Chodź,
Jednooczko, usiądziemy, coś ci zaśpiewam." Jednooczka usiadła, a od
drogi, do której nie przywykła, i upału, opadła z sił, Dwuoczka zaś
śpiewała:

"Jednooczko, czy czuwasz? Jednooczko, czy śpisz?"

Jednooczka zamknęła tedy oczy i zasnęła. A gdy Dwuoczka zobaczyła, że
Jednooczka mocno śpi i nic zdradzić nie może, rzekła:

"Kózko, me, Stoliczku nakryj się!"

I usiadła do stołu, jadła i piła, aż się posiliła, zawołała wtedy:

"Kózko, me, Stoliczku, schowaj się!"

I wszystko wnet znikło. Dwuoczka obudziła wtedy Jednooczkę i rzekła:
"Jednooczko, chcesz pilnować kozy i przy tym zasypiasz? Koza mogła w
tej chwili uciec w daleki świat. Chodź, pójdziemy do domu." Poszły tedy
do domu, a Dwuoczka znowu nie tknęła swej miseczki, Jednooczka zaś nie
mogła wyjawić matce, dlaczego jej siostra nie chce jeść, a na
usprawiedliwienie rzekła: "Zasnęłam na łące."

Następnego dnia matka rzekła do Trzyoczki: "Tym razem ty z nią
pójdziesz i będziesz uważać, czy Dwuoczka tam je i czy kto jej jedzenia
i picia nie przynosi., bo jeść i pić musi potajemnie." Poszła więc
Trzyoczka do Dwuoczki i rzekła: "Pójdę z tobą, by zobaczyć, czy dobrze
strzeżesz kozy i pędzisz ją na dobre pastwisko." Lecz Dwuoczka
spostrzegła, jaki jest zamiar Trzyoczki, i popędziła kozę na wysoką
trawę i rzekła: "Usiądźmy, Trzyoczko, coś ci zaśpiewam." Trzyoczka
usiadła, a była znużona drogą i upałem, Dwuoczka zaś zaśpiewała jej tę
samą piosenkę co przedtem, lecz zamiast śpiewać "Trzyoczko, czy
czuwasz? Trzyoczko, czy śpisz?," za śpiewała z Nieuwagi:

"Dwuoczko, czy śpisz?"

i jeszcze raz:

"Dwuoczko, czy czuwasz? Dwuoczko, czy śpisz?"

Zamknęło się więc Trzyoczce jej dwoje oczu i zasnęło, lecz trzecie, nie
wspomniane przez słowa piosenki, nie zasnęło. Trzyoczka wprawdzie je
zamknęła, ale tylko za podszeptem podstępu, robiła tak, jakby i ono
spało, a w rzeczy samej ciągle nim mrugała i wszystko dobrze widziała.
Dwuoczka myślała, że Trzyoczka mocno śpi i wypowiedziała swoje zaklęcie:

"Kózko, me, Stoliczku nakryj się!"

Jadła i piła, ile serce zapragnie, a potem rozkazała stoliczkowi odejść:

"Kózko, me, Stoliczku schowaj się!"

A Trzyoczka wszystko widziała. Dwuoczka podeszła do niej, obudziła ją i
rzekła: "Hej, Trzyoczko, zasnęłaś? To się dopiero nazywa strzec! Chodź,
pójdziemy do domu." A gdy poszły do domu, Dwuoczka znowu nic nie jadła,
a Trzyoczka rzekła do swej matki: "Wiem już, dlaczego ta wyniosła
dziewka nie je, gdy na łące pasie kozę, mówi:

"Kózko, me, Stoliczku nakryj się!"

A przed nią staje stolik zastawiony jedzeniem, dużo lepszym niż nasze, a
gdy się naje, mówi:

"Kózko me, Stoliczku, schowaj się!"

i wszystko znika. Wszystko dobrze widziałam. Dwoje oczu uśpiła
zaklęciem, ale to jedno na czole na szczęście nie spało. Zawistna matka
zaś zawołała: "Chcesz mieć lepiej niż my? Skończy ci się ta zabawa!"
Przyniosła nóż i dźgnęła kozę w serce, ta zaś padła martwa na ziemię.

Gdy Dwuoczka to zobaczyła, wyszła pełna smutku, usiadła na polnej miedzy
i płakała gorzkimi łzami. Nagle stanęła obok niej mądra kobieta i
rzekła: "Dwuoczko, czemu płaczesz?" -- "jak mam nie płakać!"
odpowiedziałam "Kozę, która mi każdego dnia, gdy tylko wyrzekłam wasze
zaklęcie, tak pięknie nakrywała do stołu, zabiła matka. Teraz muszę
znowu cierpieć głód i zgryzoty," Mądra kobieta zaś rzekła: "Dwuoczko,
dam ci dobrą radę, poproś swoje siostry,, żeby ci dały trzewia
zarżniętej kozy, zakop je w ziemi przed drzwiami domu,a przyniesie ci to
szczęście." Wtem znikła, a Dwuoczka poszła do domu i rzekła do sióstr:
"Drogie siostry, dajcie mi coś z mojej kozy, nie pragnę niczego
dobrego, dajcie mi jeno jej trzewia!" Śmiały się i rzekły: "Możesz je
mieć, jeśli nie chcesz nic więcej." Dwuoczka wzięła trzewia i zakopała
je wieczorem w ciszy podług rady mądrej kobiety przed drzwiami domu.
Następnego ranka, gdy wszystkie się pobudziły i wyszły przed drzwi,
stało tam wspaniałe, cudowne drzewo, liście miało ze srebra, a wisiały
między nimi owoce ze złota, tyk że nie było na świecie nic wspanialszego
i bardziej kosztownego. Nie wiedziały, skąd wciągu nocy znalazło się tam
to drzewo, tylko Dwuoczka spostrzegła, że urosło z trzewi kozy, bo stało
dokładnie tam, gdzie je pogrzebała w ziemi. Matka zaś rzekła do
Jednooczki; "Wejdź na górę i ułam nam owoców z tego drzewa!"
Jednooczka weszła na górę, ale gdy chciała złapać za złote jabłko, gałąź
wysuwała jej się spod ręki i działo się tak za każdym razem, tak że nie
mogła zerwać żadnego jabłka, choćby nie wiem jak się trudziła. Rzekła
wtedy matka: "Trzyoczko, wejdź na górę, swoim trojgiem oczu możesz
lepiej się rozejrzeć niż Jednooczka." Jednooczka ześlizgnęła się w dół,
a Trzyoczka weszła na górę. Trzyoczka także nie była bardziej zręczna i
choć rozglądała się jak umiała, jabłka wciąż jej umykały. W końcu matka
straciła cierpliwość i sama weszła na górę, lecz tak samo nie mogła
złapać ni jabłka jak Jednooczka i Trzyoczka, chwytała wciąż jeno w
próżne powietrze. Dwuoczka rzekła wtedy: "Ja wejdę na górę, może mi się
powiedzie. Siostry zawołały: "Ty, z twoim dwojgiem oczu, czego tam
szukasz!" Ale Dwuoczka weszła na górę, a złote jabłka nie uciekały
przed nią, lecz samy wpadały do ręki, tak że zrywała jedno za drugim, a
na dół zaniosła cały fartuszek. Matka wszystkie jej zabrała, a
Jednooczka i Trzyoczka, miast traktować ją teraz lepiej, bo tylko ona
mogła chodzić po owoce, były dla niej jeszcze gorsze przez swą zazdrość.

Zdarzyło się, że gdy kiedyś razem stały pod drzewem, najechał młody
rycerz.

"Szybko, Dwuoczko," zawołały dwie siostry, "schodź na dół, żebyśmy
nie musiały się ciebie wstydzić!" Biedną Dwuoczkę przykryły pustą
beczką, która stała obok drzewa, złote zaś jabłka, które nazrywała, też
tam wsunęły. Gdy rycerz się zbliżył, a był to piękny pan, zatrzymał się,
podziwiał wspaniałe drzewo ze srebra i złota i rzekł do obu sióstr: "Do
kogo należy to piękne drzewo? Kto da mi z niego gałązkę, może żądać w
zamian, czego chce." Jednooczka i Trzyoczka odrzekły, że drzewo należy
do nich i chętnie ułamią mu jedną gałązkę. Bardzo się też obie
natrudziły, ale nie były w stanie tego dokonać, bo gałęzi i owoce przed
nimi umykały: "Dziwne, że drzewo należy do was, a nie macie nad nim
władzy, by coś z niego zerwać." Pozostały jednak przy tym, że drzewo
jest ich własnością. Gdy jednak to rzekły, Dwuoczka poturlała paroma
złotymi jabłkami spod beczki, że poleciały aż pod nogi rycerza, zła
bowiem była Dwuoczka, że Jednooczka i Trzyoczka nie powiedziały prawdy.
Gdy rycerz ujrzał jabłka, zdziwił się i zapytał, skąd się wzięły.
Jednooczka i Dwuoczka, odpowiedziały, że mają jeszcze jedną siostrę, ale
ni może się pokazać, bo ma dwoje oczu, jak pospolity ludek. Rycerz
życzył sobie jednak ją zobaczyć i zawołał: "Dwuoczko, wyjdź!" Wyszła
więc Dwuoczka rada spod beczki, a rycerz dziwił się jej wielką urodą i
rzekł: "Ty, Dwuoczko, na pewno możesz zerwać gałązkę z drzewa." --
"Tak," odpowiedziała Dwuoczka, "Mogę, bo drzewo jest moje!" i
wspięła się na górę i bez trudu ułamała mu gałąź z delikatnymi srebrnymi
gałązkami i złotymi owocami, poczym podała ją rycerzowi. Rycerz rzekł
wtedy: "Dwuoczko, co mam ci za to dać?" -- "Ach," odpowiedziała
Dwuoczka, "cierpię głód i pragnienie, strapienia i nędzę, od rana do
wieczora, gdybyście mnie mogli zabrać i mnie wybawić, byłabym
szczęśliwa." Wsadził ją więc rycerz na swego konia i zawiózł do domu,
do ojcowskiego zamku. Dał jej tam pięknych sukien, jedzenia i picia, na
co tylko serce szybciej puka, a że ją bardzo kochał, kazał sobie z nią
pobłogosławić, a wkrótce wyprawiono weselisko w wielkiej radości.

Gdy piękny rycerz zabrał Dwuoczkę, obie siostry poczęły naprawdę
zazdrościć jej szczęścia. Pozostało nam jeszcze cudowne drzewo, myślały,
możemy zrywać z niego owoce, każdy przed nim przystanie, przyjdzie do
nas będzie je chwalił, a kto wie, co nas jeszcze czeka! Ale następnego
dnia drzewo znikło, a z nim wszelka nadzieja. A gdy Dwuoczka wyjrzała ze
swojej izdebki, stało przed nią drzewo ku jej wielkiej radości, tak oto
podążyło jej śladem.

Dwuoczka żyła długo w szczęściu. Pewnego dnia przyszły do niej na zamek
dwie biedne kobiety i prosiły o jałmużnę. Dwuoczka spojrzała im w twarz
i poznała swe siostry, Jednooczkę i Trzyoczkę, które popadły w taką
nędzę, że musiały chodzić od drzwi do drzwi i prosić o chleb. Dwuoczka
przywitała je, była dla nich dobra i troszczyła się o nie, tak że obie
żałowały z całego serca zła, jakie wyrządziły swej siostrze w młodości.
