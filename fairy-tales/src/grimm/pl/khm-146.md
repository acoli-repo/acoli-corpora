# author: Gebrüder Grimm
# source: tbc
# url: https://www.grimmstories.com/pl//grimm_basnie/rzepa
# note: copyright of translation tbc

## Rzepa 

Było sobie raz dwóch braci, obaj służyli w wojsku, ale jeden był bogaty,
a drugi biedny. Biedny chcąc wydobyć się z nędzy zrzucił mundur
żołnierski i został chłopem. Zrył i skopał swój kawałek ziemi i zasiał
na niej rzepę. Ziarno wzeszło i wyrosła z niego rzepa wielka i gruba, a
stawała się wciąż coraz większa i grubsza i nie chciała przestać rosnąć,
tak że można by ją nazwać królową wszystkich rzep. Nikt dotąd bowiem nie
widział takiego olbrzyma i nigdy podobnego nie zobaczy.

W końcu rzepa zrobiła się tak ogromna, że sama jedna wypełniła cały wóz,
a dwa woły musiały go ciągnąć, chłop zaś nie wiedział, co ma z nią
począć i czy przyniesie mu ona szczęście, czy też nieszczęście.

I pomyślał sobie tak:

- Jeśli ją sprzedam, to wiele za nią nie dostanę, a gdybym miał ją sam
zjeść, to jednak pożytek mógłbym mieć i z małej rzepy. Najlepiej będzie
zawieźć ją do króla i złożyć mu ją w darze.

Załadował więc rzepę na wóz, zaprzągł do niego parę wołów, pojechał na
królewski dwór i ofiarował ją królowi.

- A cóż to za dziwaczna jarzyna? - zdumiał się król. - Wiele już
niezwykłych rzeczy w życiu widziałem, ale takie cudactwo trafia mi się
po raz pierwszy. Z jakiegoż to nasienia mogło wyrosnąć? A może tylko
tobie tak się darzy i ty jesteś dzieckiem szczęścia?

- O, nie - rzekł chłop. - Dzieckiem szczęścia to ja na pewno nie
jestem, biedny ze mnie żołnierz, a że nie miałem już z czego żyć,
powiesiłem mundur na kołku i zabrałem się do pracy na roli. Mam brata
bogatego i ty go, królu, z pewnością znasz, ale sam nie mam nic i żyję
sobie z dala od ludzi i świata.

Król ulitował się nad nim i rzekł:

- Wybawię cię od nędzy i tak obdaruję, że dorównasz bogatemu bratu.

I dał mu mnóstwo złota, ziemi, łąk i trzód czyniąc go tak bogatym, że
majątku brata nie sposób było porównać z jego majątkiem. Gdy tamten
dowiedział się, co jego brat osiągnął dzięki jednej jedynej rzepie,
pozazdrościł mu i zaczął łamać sobie głowę, jakim by tu sposobem
pozyskać dla siebie podobne szczęście. A chcąc postąpić jeszcze
rozsądniej, zabrał ze sobą złoto i konie i zaniósł królowi w podarunku.
Był teraz pewien, że król odpłaci mu się po stokroć cenniejszym darem.
Bo jeśli jego brat dostał tyle za jedną rzepę, to ileż on powinien
otrzymać za swoją hojność!

Król przyjął dar i powiedział, że trudno by mu było wymyślić dla niego
prezent lepszy i rzadszy niż wielka rzepa. Bogacz musiał więc wziąć na
wóz rzepę swego brata i zawieźć ją do domu. Po powrocie rozglądał się
tylko, na kim mógłby wyładować swój gniew i wściekłość, aż nagle
przyszły mu do głowy niedobre myśli i postanowił brata zabić. Najął
płatnych morderców, którzy mieli się zaczaić, sam zaś poszedł do brata i
rzekł:

- Kochany bracie, dowiedziałem się właśnie, gdzie jest ukryty pewien
tajemny skarb. Weźmiemy go sobie i sprawiedliwie się nim podzielimy.

Tamten we wszystko uwierzył i nic nie podejrzewając poszedł z bratem po
ów skarb. Ledwie wyszli za bramę, rzucili się na niego mordercy,
związali go i ponieśli, by go powiesić na drzewie. Kiedy się do tego
zabierali, rozległ się gdzieś niedaleko głośny śpiew i stukot kopyt, co
napędziło łotrom takiego strachu, że na łeb, na szyję wcisnęli więźnia
do worka, zarzucili go na gałąź, wzięli nogi za pas i uciekli. Niedoszły
wisielec zaczął pracowicie borować dziurę w worku, aż stała się tak
duża, że mógł wytknąć przez nią głowę. Zbliżającym się wędrowcem okazał
się nie kto inny, tylko młody czeladnik, który jechał sobie na koniu
leśnym duktem, wesoło śpiewając. Skoro uwięziony w worku usłyszał, że
ktoś pod nim przechodzi, zawołał:

- Witaj w dobrą godzinę!

Czeladnik rozejrzał się dokoła i nie wiedząc, skąd głos dobiega, odezwał
się:

- Kto mnie woła?

A wtedy z korony drzewa padła odpowiedź:

- Podnieś wzrok, siedzę tu na górze w worku mądrości: w krótkim czasie
nauczyłem się takich rzeczy, że w porównaniu z nimi nauka w szkole funta
kłaków nie jest warta: już mało brakowało, a umiałbym stąd zejść i
stanąłbym na ziemi jako najmądrzejszy z ludzi. Znam się na gwiazdach i
znakach niebieskich, na wiatrach całego świata, na piasku w morzu, na
leczeniu chorób, na mocy ukrytej w ziołach, ptakach i kamieniach. Gdybyś
sam tu posiedział, przekonałbyś się, jak cudowna mądrość płynie z tego
worka.

Czeladnik zdumiał się słysząc to i rzekł:

- Niech będzie błogosławiona godzina, w której cię znalazłem! Czy
mógłbym wejść na chwilę do twego worka?

Odpowiedź z góry brzmiała tak, jakby człek zawieszony w worku się
ociągał:

- Wpuszczę cię za opłatą i za dobre słowo, ale musisz godzinkę
poczekać, bo zostało mi jeszcze coś do nauczenia.

W trakcie oczekiwania czas zaczął się czeladnikowi dłużyć i zapytał, czy
nie mógłby już być wpuszczony do worka, bo głód wiedzy nie daje mu
spokoju. Tamten na górze udał, że z trudem ustępuje mu miejsca, i rzekł:

- Abym mógł opuścić tę siedzibę mądrości, musisz spuścić worek na dół
za pomocą linki, wtedy ty dasz radę sam wejść do środka.

Czeladnik ściągnął go więc na dół, rozwiązał worek, uwolnił
nieszczęśnika i zawołał:

- A teraz podciągnij mnie raz dwa w górę!

I już zamierzał wskoczyć do worka.

- Hola! - krzyknął tamten. - Tak nie można, kochasiu!

Chwycił go za głowę, do góry nogami wepchnął do worka, zawiązał i
zarzucił linkę na gałąź, by go potem podciągnąć. Wprawiwszy cały tobołek
w ruch wahadłowy powiedział:

- Dobrze ci tam, kochany czeladniku? Prawda, że już czujesz jak mądrość
cię przenika i zdobywasz nowe doświadczenia? Siedź tam sobie spokojnie,
aż zmądrzejesz.

Po czym dosiadł czeladnikowego konia i odjechał, po godzinie przysłał
jednak człowieka, który żądnego mądrości miał wypuścić na swobodę.
