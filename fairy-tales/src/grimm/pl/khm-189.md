# author: Gebrüder Grimm
# source: tbc
# url: https://www.grimmstories.com/pl//grimm_basnie/wrzeciono_czolenko_i_igla
# note: copyright of translation tbc

## Wrzeciono, czółenko i igła 

Żyła sobie raz dzieweczka, którą odumarli rodzice, gdy jeszcze była
małym dzieckiem. Na końcu wsi, w małej chatce, mieszkała samotnie jej
chrzestna matka, która zarabiała na życie przędąc, tkając i szyjąc.
Staruszka wzięła opuszczone dziecię do siebie, przyzwyczaiła je do pracy
i wychowała w pobożności. Kiedy dziewczynka miała lat piętnaście,
opiekunka jej zachorowała, przywołała ją do łóżka i rzekła:

- Córko moja, czuję, że śmierć moja się zbliża, pozostawiam ci ten
domek, będzie cię on chronił od wiatru i chłodu, daję ci też wrzeciono,
czółenko i igłę, abyś mogła sobie zarabiać na chleb.

Potem pobłogosławiła ją i dodała:

- Niechaj Bóg mieszka zawsze w twym sercu, a będzie ci dobrze.

Po tych słowach zamknęła oczy i zmarła. A gdy ciało jej oddawano ziemi,
dzieweczka szła za trumną zalewając się łzami.

Odtąd sierotka żyła sama w małym domku, pilnie przędła, tkała i szyła, a
błogosławieństwo poczciwej staruszki spoczywało na wszystkim, co
czyniła. Zdało się, jakby len sam się mnożył w izdebce, a gdy tylko
utkała sztukę płótna lub kobierzec czy uszyła koszulę, wnet znajdowała
nabywcę, który płacił jej hojnie, tak iż nie odczuła nędzy i innych
jeszcze mogła wspomagać.

W owym czasie jechał syn królewski przez kraj szukając sobie żony.
Biednej nie mógł wziąć za żonę, bogatej zaś nie chciał.

Rzekł więc:

- Ta będzie moją żoną, która jest zarazem najbiedniejsza i najbogatsza!

Gdy przybył do wsi, gdzie mieszkała sierotka, począł się rozpytywać, kto
tu jest najbogatszy i najbiedniejszy. Wymieniono mu nasamprzód
najbogatszą dziewczynę i dodano, że najbiedniejszą jest dzieweczka,
która mieszka w małym domku na końcu wsi. Bogata siedziała wystrojona
przed domem, a gdy się królewicz zbliżył, wstała i skłoniła się przed
nim. Królewicz spojrzał na nią, nie rzekł ani słowa i pojechał dalej.
Gdy przybył do domku biednej, dzieweczka nie stała przed drzwiami, lecz
siedziała w swej izdebce. Królewicz zatrzymał konia, zajrzał przez okno,
przez które padały jasne promienie słońca, i ujrzał dzieweczkę, która
siedziała przed kołowrotkiem i przędła pilnie. Podniosła wzrok, a gdy
ujrzała królewicza, zarumieniła się, spuściła oczy i przędła dalej. Nie
wiem, czy nitka była tym razem zupełnie równiutka, ale dzieweczka
przędła tak długo, aż królewicz odjechał. Potem podeszła do okna,
otworzyła je i rzekła:

- Tak gorąco jest w izbie!

Ale patrzała za nim, póki mogła dojrzeć jego biały pióropusz.

Potem wróciła znowu do pracy i przędła dalej. Wtem przypomniał się jej
wierszyk, który matka chrzestna mówiła często, gdy sierotka siedziała
przy pracy, rzekła więc:

Pomknijże, wrzeciono, wrzeciono moje,
Sprowadź oblubieńca w nasze podwoje!

I cóż się stało! Wrzeciono wyskoczyło jej natychmiast z ręki i wymknęło
się przez drzwi. A gdy wstała zdumiona, ujrzała, że mknie ono
podskakując wesoło przez pole i przędzie za sobą złotą nić. Po chwili
znikło jej z oczu.

Sierotka nie miała już teraz wrzeciona, wzięła więc do ręki czółenko,
siadła do krosien i poczęła tkać.

Tymczasem wrzeciono przędło dalej, a w chwili, gdy się skończyła złota
nić, dognało królewicza.

- Co widzę? - zawołał młodzieniec. - Czyżby to wrzeciono chciało mi
pokazać drogę?

I zawrócił konia jadąc śladem złotej nitki.

Dzieweczka zaś siedziała przy pracy i zanuciła.

Ach, tkajże, tkaj, czółenko moje,
Oblubieńcowi wskaż podwoje!

I w tejże chwili czółenko wyskoczyło z jej dłoni, pomknęło do drzwi i
poczęło tkać od progu kobierzec tak piękny, jakiego jeszcze nie
widziano. Po obu stronach kwitły róże i lilie, a w środku na złotym tle
wiły się zielone gałązki, pośród których skakały zajączki i króliki.
Pomiędzy nimi migały głowy jeleni i saren, a na gałązkach siedziały
kolorowe ptaki. Tego tylko brakowało, aby zaśpiewały. Czółenko biegało
pilnie tam i z powrotem i zdawało się, że to wszystko samo z siebie
wyrasta.

Nie mając czółenka siadła dzieweczka do szycia. Trzymając igłę w ręku
nuciła:

Igiełko droga, igiełko moja, szyj zawzięcie,
Przygotuj izbę oblubieńcowi na przyjęcie!

A igiełka wnet wyskoczyła z jej palców i zakrzątnęła się po pokoiku. Jak
gdyby duchy niewidzialne pracowały, wnet pokrył się stół i ławki
zielonym suknem, krzesła atłasem, a w oknach zawisły piękne firanki.

Zaledwie igiełka uczyniła ostatni szew, dzieweczka ujrzała przez okno
białe pióra na kapeluszu królewicza, którego sprowadziło wrzeciono swą
złotą nitką. Królewicz zsiadł z konia, wszedł po kobiercu do domu, a gdy
otwarł drzwi do izdebki, ujrzał sierotkę, w skromnej sukience, lecz
lśniącą jak róża na krzewie.

- Ty jesteś najbiedniejszą i najbogatszą zarazem - rzekł. - Pójdź,
będziesz moją żoną.

Dzieweczka milczała, ale podała mu dłoń. Wówczas królewicz ucałował ją i
wyprowadził z izdebki. Wziął ją na swego konia i powiódł do zamku
królewskiego, gdzie natychmiast wyprawiono huczne wesele. Wrzeciono zaś,
czółenko i igłę przechowywała młoda królowa w skarbcu czcząc je i
szanując.
