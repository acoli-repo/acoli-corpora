# author: Gebrüder Grimm
# source: tbc
# url: https://www.grimmstories.com/pl//grimm_basnie/lis_i_kon
# note: copyright of translation tbc

## Lis i koń 

Pewien gospodarz miał wiernego konia, który był już stary i nie mógł mu
służyć, więc jego pan nie chciał go dłużej żywić i rzekł:

- Wprawdzie nie jesteś mi już na nic potrzebny, ale nie chcę twojej
krzywdy. Jeśli masz jeszcze dość sił, aby sprowadzić mi lwa, to pozwolę
ci u siebie zostać, a teraz wynoś się z mojej stajni.

I wypędził go na cztery wiatry.

Koniowi smutno się zrobiło i ruszył do lasu, żeby się tam schronić przed
niepogodą. Po drodze spotkał lisa, który go zagadnął:

- Co się tam samotnie wleczesz ze zwieszoną głową?

- Ach - odparł koń - skąpstwo i wierność nie idą w parze, mój pan
zapomniał, ile lat mu pracowicie służyłem, a że nie nadaję się już do
pracy w polu, nie chce mnie dłużej żywić i wygnał mnie ze stajni.

- Tak bez słowa pociechy? - spytał lis.

- Pociecha była marna: powiedział, że jeśli mam jeszcze dość siły, aby
mu sprowadzić lwa, to gotów jest mnie zatrzymać, ale przecież sam dobrze
wie, że ja już tyle sił nie mam.

Lis rzekł:

- Ja ci pomogę: połóż się, wyciągnij kopyta i nie ruszaj się, jakbyś
był nieżywy.

Koń postąpił, jak mu lis kazał, ten zaś poszedł do lwa, który nie opodal
miał swoją jaskinię i rzekł:

- O parę kroków stąd leży martwy koń, chodź, to cię do niego
zaprowadzę, będziesz miał wspaniałą ucztę.

Lew ruszył za nim, a kiedy stanęli nad leżącym koniem, lis odezwał się:

- Tutaj nie będziesz mógł pożywić się w spokoju, jak twej godności
przystało. Wiesz co, przywiążę go do ciebie za ogon i w ten sposób
zawleczesz go do swej jaskini i tam sobie wygodnie schrupiesz.

Lwu spodobała się ta rada. Podszedł bliżej i żeby lis mógł konia mocno
do niego przywiązać, stał całkiem bez ruchu. Tymczasem lis końskim
ogonem związał lwu łapy, a porobił przy tym tyle węzłów i tak mocno ogon
zasupłał, że żadną miarą nie udałoby się lwu z niego wywikłać. Po
dokonaniu tego dzieła klepnął konia po zadzie i rzekł:

- A teraz ciągnij, siwku, ciągnij.

Koń zerwał się tedy na równe nogi, pociągnął lwa za sobą. Ten zaś jął
ryczeć tak głośno, że wszystkie ptaszki w lesie wystraszył. Koń wcale
się tym rykiem nie przejmując powlókł lwa przez pole aż pod drzwi swego
pana. Na ten widok gospodarz opamiętał się i rzekł do konia:

- Zostaniesz u mnie i na niczym ci zbywać nie będzie.

Żywił go też, nie skąpiąc paszy, aż do śmierci.
