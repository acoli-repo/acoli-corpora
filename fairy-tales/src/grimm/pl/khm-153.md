# author: Gebrüder Grimm
# source: tbc
# url: https://www.grimmstories.com/pl//grimm_basnie/pastuszek
# note: copyright of translation tbc

## Pastuszek 

Był sobie raz mały pastuszek znany w całym kraju z tego, że na każde
pytanie umiał dać mądrą odpowiedź. Wieść ta dotarła aż do króla, który
jednak nie chciał dać wiary ludzkiemu gadaniu i kazał sprowadzić
pastuszka na swój dwór.

- Jeśli odpowiedz na trzy pytania, jakie ci zadam - przemówił do
niego - to cię usynowię i będziesz mieszkał w moim pałacu.

- Jakie są te pytania? - spytał pastuszek.

Król zaś odrzekł:

- Oto pierwsze pytanie: ile kropli jest w morzach całego świata?

A pastuszek na to:

- Każ, królu, zamknąć ujścia wszystkich rzek na kuli ziemskiej, tak
żeby nie wypłynęła z nich ani kropla, póki ja wszystkich mórz nie
przeliczę, a wtedy ci powiem, ile jest w nich kropel.

Po czym król rzekł:

- A to drugie pytanie: ile jest gwiazd na niebie?

Pastuszek mu odpowiedział:

- Daj mi, królu, duży kawał białego papieru.

I porobił na nim piórem tyle malutkich kropek, że ich prawie nie było
widać, a już o przeliczeniu nie mogło być właściwie mowy, wystarczyło na
nie spojrzeć, żeby się człowiekowi w oczach zaćmiło.

- Tyle jest gwiazd na niebie - rzekł pastuszek - ile kropek na tym
papierze. Możecie je teraz policzyć.

Nikt jednak nie potrafił tego uczynić.

Król powiedział na koniec:

- Trzecie pytanie jest takie: z ilu sekund składa się wieczność?

A pastuszek na to:

- Na dalekim Pomorzu wznosi się diamentowa góra, dwie i pół mili
wysoka, dwie i pół mili szeroka oraz dwie i pół mili głęboka. Raz na sto
lat przylatuje do tej góry ptaszek i ostrzy sobie o nią dziobek, a kiedy
zetrze całą górę, wtedy minie pierwsza sekunda wieczności.

Słysząc to król rzekł:

- Na wszystkie trzy pytania odpowiedziałeś jak prawdziwy mędrzec, odtąd
będziesz mieszkał w królewskim pałacu, a ja będę cię uważał za syna.
