# author: Gebrüder Grimm
# source: tbc
# url: https://www.grimmstories.com/pl//grimm_basnie/zyd_posrod_cierni
# note: copyright of translation tbc

## Żyd pośród cierni 

Był sobie raz bogaty gospodarz i miał parobka, który służył mu uczciwie
i pracowicie, co rano pierwszy wstawał z łóżka i wieczorem ostatni kładł
się spać, kiedy zaś trafiła się ciężka robota i każdy omijał ją z
daleka, on rwał się do niej, nie żałując trudu. Nigdy nie narzekał, ze
wszystkiego był zawsze zadowolony, zawsze w dobrym humorze. Po roku
służby pan nie wypłacił mu ani grosza myśląc:

- Tak będzie najrozsądniej, ja grosza oszczędzę, a on nie odejdzie i
będzie mi dalej służył.

Parobek nie upomniał się o swoje i przez następny rok pracował tak samo
pilnie, jak przez pierwszy. Kiedy pod koniec roku znów nie dostał
zapłaty, pogodził się z tym i pozostał na trzeci. Po trzecim roku pan
opamiętał się i sięgnął do kieszeni: nic jednak z niej nie wyciągnął.

Wtedy parobek odezwał się wreszcie:

- Panie mój, służyłem ci wiernie trzy lata, wypłać mi teraz, co mi się
słusznie należy, bo chciałbym się trochę rozejrzeć po świecie.

- No, pewnie, mój synu - odparł skąpiec. - Służyłeś mi dobrze i bez
szemrania, należy ci się za to szczodra nagroda.

Sięgnął znów do kieszeni i odliczył parobkowi trzy halerze, jeden po
drugim:

- Masz tu za każdy rok po halerzu, to naprawdę bardzo hojna zapłata,
mało kto dałby ci tyle.

Poczciwy parobek, który o wartości pieniądza nie miał zielonego pojęcia,
zgarnął swoją należność i pomyślał: ,,Mam teraz pełną kieszeń, mogę się
już o nic nie martwić i nie tyrać tak dłużej!''

Ruszył więc w drogę i wędrował po górach, dolinach, podrygując i
podśpiewując sobie wesoło. Pewnego razu, kiedy przechodził koło kępy
gęstych zarośli, wyłonił się z nich mały człowieczek i zawołał:

- He, a skąd to, świszczypało? Widzę, że nie dręczą cię nadmiernie
troski.

- Czemu miałbym się smucić? - odrzekł parobek. - Niczego mi nie
brakuje. Mam w kieszeni zapłatę za trzy lata pracy.

- A ile tego jest? - spytał człowieczek.

- Ile? Trzy halerze gotówką, ani grosza mniej.

- Słuchaj - rzekł karzeł. - Jestem biedny i nie mam grosza przy duszy,
daj mi te trzy halerze. Ja nie mogę już pracować, a ty jesteś młody i
bez trudu zarobisz na chleb.

Parobek, który miał dobre serce, ulitował się nad karzełkiem i oddał mu
swoje trzy halerze, mówiąc:

- W imię Boże, obejdę się bez nich.

A karzeł na to:

- W nagrodę za dobre serce spełnię trzy twoje życzenia, po jednym za
każdego halerza.

- Acha - rzekł parobek. - To z ciebie prawdziwy czarodziej. No, dobra,
jeśli tak, to życzyłbym sobie po pierwsze mieć dwururkę, która by zawsze
trafiała do celu; po drugie skrzypki, których muzyka wszystkich do tańca
by podrywała; i po trzecie, żeby każdy, kogo o coś poproszę, musiał
spełnić moje życzenie.

- Dostaniesz wszystko, czego chcesz - rzekł karzeł.

I zza krzaka, wyobraźcie sobie, wyciągnął skrzypki i dwururkę, jakby
leżały tam już z góry przygotowane. Podał jedno i drugie parobkowi
mówiąc:

- Czegokolwiek zażądasz, nikt ci nigdy nie odmówi.

- I czegóż ci więcej trzeba? - powiedział do siebie parobek.

Idąc dalej spotkał Żyda z długą kozią brodą, stał on zasłuchany w śpiew
ptaka siedzącego wysoko, na samym czubku drzewa.

- Toś to istny cud Boży - wykrzyknął Żyd - żeby takie małe stworzenie
miało taki potężny głos! Chciałbym mieć tego ptaszka! Rzecz w tym, jak
by mu tu soli na ogon nasypać.

- Jeśli tylko o to chodzi - rzekł parobek - to zaraz go będziesz miał.

Złożył się i trafił dokładnie, gdzie należało, ptaszek spadł prosto w
ciernisko.

- Idź, nicponiu, weź go sobie.

- Aj waj! - powiedział Żyd. - Gdybyście go, panie, tu zostawili,
pierwszy lepszy pies by go porwał. Skoroście go już ustrzelili, to ja go
sobie wezmę.

Położył się na ziemi i jął wciskać w gąszcz krzaków. Kiedy był już w
samym środku, poczciwemu parobkowi zebrało się na swawolę, zdjął z
ramienia skrzypki i zaczął na nich grać. Ledwie Żyd usłyszał muzykę,
same nogi mu podrygiwać zaczęły do tańca, a im dłużej parobek grał, tym
raźniej Żyd tańcował. Ciernie darły mu nędzną kapotę, przeczesywały
kozią brodę, kłuły i raniły całe ciało.

- Aj waj! - krzyczał Żyd. - Dość już mam tych skrzypek, przestańcie
panie, bo nie chcę dłużej tańcować!

Grajek jednak wcale go nie słuchał i myślał sobie: ,,Tylu ludzi obdarłeś
ze skóry, teraz ciernie odpłacą ci pięknym za nadobne''.

Grał więc i grał dalej. Żyd zaś musiał podskakiwać coraz wyżej, a
strzępy jego kapoty zwisały, zaczepione o kolczaste gałęzie.

- Aj waj, gwałtu! - krzyczał Żyd. - Dam wam, panie, co tylko zechcecie,
ale zaprzestańcie tego grania, oto sakiewka pełna złota.

- Skoroś taki hojny - rzekł parobek - to zaprzestanę grania, ale muszę
przyznać, że twój taniec naprawdę mi się podobał.

Po czym wziął sakiewkę i ruszył w dalszą drogę.

Żyd stał czas jakiś bez słowa, póki wędrowiec nie zniknął mu z oczu i
wtedy dopiero jak nie wrzaśnie na całe gardło:

- Ty lichy muzykusie, ty rzępoło od siedmiu boleści! Czekaj, ja cię
jeszcze dopadnę! Tak ci kota napędzę, że zelówki pogubisz! Ty huncwocie,
funta kłaków niewarty!

I tak przeklinał, jak tylko potrafił, a ulżywszy sobie trochę zaczerpnął
tchu i pobiegł do miasta, by złożyć skargę u sędziego.

- Aj waj, panie sędzio, oto jak mnie bezbożnik jeden na środku drogi
ograbił i poturbował: kamień by nad moją krzywdą zapłakał! Odzienie mam
w strzępach, ciało pokłute i podrapane, straciłem cały mój nędzny
majątek wraz z sakiewką! Same dukaty, sztuka w sztukę. Na miłosierdzie
boskie, wtrąćcie panie tego hultaja do więzienia!

- Byłże to żołnierz? - sędzia na to. - I szablą tak cię pokaleczył?

- Boże uchowaj! - krzyknął Żyd. - Łotr nie miał nagiej szabli, tylko
strzelbę na ramieniu i skrzypki u szyi. Łatwo go będzie rozpoznać.

Sędzia wysłał za złoczyńcą swych ludzi, którzy go wkrótce dogonili -
poczciwy parobek szedł sobie bowiem nie śpiesząc się - i znaleźli przy
nim nawet sakiewkę pełną złota.

Postawiony przed sądem rzekł:

- Żyda nawet nie tknąłem i pieniędzy mu wcale nie zabierałem, sam mi je
z własnej i nieprzymuszonej woli ofiarował, bylebym przestał grać, bo mu
się moja muzyka nie podobała.

- Boże wielki! - wrzasnął Żyd. - Hultaj łże jak najęty!

Sędzia też parobkowi nie uwierzył, mówiąc:

- Marne to usprawiedliwienie, żaden Żyd tak by nie postąpił - i za
rozbój skazał poczciwca na powieszenie.

Kiedy go prowadzono pod szubienicę, Żyd darł się jeszcze:

- Ty szubrawcze, ty grajku spod ciemnej gwiazdy, spotka cię wreszcie
zasłużona kara!

Parobek spokojnie wszedł z katem po drabinie na górę, dopiero na
ostatnim szczeblu odwrócił się i rzekł do sędziego:

- Zanim umrę, wysłuchajcie, panie, mej ostatniej prośby.

- Dobrze - odparł sędzia. - Byleby to nie była prośba o darowanie
życia.

- Nie o życie proszę - rzekł parobek. - Chciałbym tylko zagrać raz
jeszcze na moim skrzypeczkach.

Tu Żyd wybuchnął dzikim jazgotem:

- Na miłość boską, nie pozwólcie mu, nie pozwólcie!

Sędzia jednak powiedział:

- Czemu miałbym mu odmawiać tej krótkiej przyjemności? Wyrażam zgodę i
na tym sprawa zostanie zakończona.

Nie mógł mu zresztą odmówić z racji daru, jaki parobek od karła
otrzymał.

Żyd zaś wrzeszczał dalej:

- Aj waj! Aj waj! Zwiążcie mnie, zwiążcie!

Skazaniec zaś zdjął z szyi skrzypeczki, wsparł je na ramieniu i ledwie
pociągnął smykiem, wszyscy zaczęli trząść się i podrygiwać: sędzia,
pisarz i woźny sądowy, a temu, który chciał Żyda związać, powróz wysunął
się z ręki. Za drugim pociągnięciem smyka każdy uniósł jedną nogę, a kat
puścił parobka gotując się do tańca. Zaś za trzecim wszyscy już w
najlepsze tańcowali, a sędzia z Żydem na samym przedzie prym wiedli.
Wkrótce kręcił się w takt muzyki cały tłum gapiów zebrany na rynku:
ludzie starzy i młodzi, chudzi i brzuchaci, a nawet psy, które się tam
zbiegły, przysiadły na tylnych łapach i podskakiwały. Im dłużej skrzypek
grał, tym żywiej skakali tancerze, aż uderzali się nawzajem głowami,
żałośnie przy tym pojękując.

Wreszcie zdyszany sędzia krzyknął:

- Daruję ci życie, ale przestań grać!

Parobek usłuchał natychmiast, wyjął skrzypki spod brody, zawiesił je z
powrotem na szyi, po czym zszedł z drabiny. Zbliżył się do Żyda, który
leżał na ziemi ciężko dysząc, i rzekł:

- Przyznaj się teraz, nicponiu, skąd wziąłeś dukaty, albo zdejmę z szyi
skrzypki i zacznę grać.

- Ukradłem je, ukradłem! - krzyknął. - Ty zaś uczciwie je zarobiłeś.

Wtedy sędzia kazał zaprowadzić Żyda pod szubienicę i powiesić za
złodziejstwo.
