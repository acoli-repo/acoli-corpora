# author: Gebrüder Grimm
# source: tbc
# url: https://www.grimmstories.com/pl//grimm_basnie/wesele_pani_liszki
# note: copyright of translation tbc

## Wesele pani Liszki 

PIERWSZA BAJKA

Był sobie raz stary lis o dziewięciu ogonach; podejrzewał on swoją żonę,
że nie jest mu wierna, i chciał wystawić ją na próbę. Wyciągnął się pod
ławą i ani drgnie, udając zmarłego. Pani liszka zamknęła się w swej
alkowie, a jej służka, panna kotka, usiadła przy piecu, warząc strawę.
Kiedy rozeszła się wieść, że stary lis nie żyje, zaczęli się schodzić
zalotnicy. Służka usłyszała, że ktoś stoi pod drzwiami i puka; poszła
otworzyć, a za progiem stał młody lis, który odezwał się w te słowa:

Miła kotko, co robicie,
Czuwacie-li czy też śpicie?

Kotka odrzekła:

Wcale nie śpię, czuwam sobie.
Pytasz, panie, co ja robię?
Warzę piwo, masłem kraszę,
Chcesz być, panie, gościem naszym?

- Piękne dzięki - odparł lis - a co porabia pani liszka?

Służka odrzekła:

Pani siedzi w swej alkowie,
Wypłakuje skargi wdowie,
Słów pociechy nie chce słuchać,
Bo pan lis wyzionął ducha.

- Powiedzcie jej, panienko, że przyszedł młody lis i pragnie się jej
oświadczyć.

- Już do niej idę, młody panie

Poszła kotka tupu tu,
Drzwi stuknęły, stuku stu.

- Pani liszko, słyszysz mnie?
- Tak, koteczko, przybliż się.
- Zalotnik czeka u drzwi.
- Jak wygląda, powiedz mi!

- Czy ma też dziewięć takich pięknych ogonów, jak nieboszczyk pan lis?

- O, nie - odparła kotka - ma tylko jeden ogon.

- W takim razie ja go nie chcę.

Panna kotka zeszła na dół i odprawiła zalotnika z kwitkiem. Wkrótce znów
rozległo się pukanie i w drzwiach stanął następny lis, on również
pragnął oświadczyć się pani liszce; a miał dwa ogony; nie poszło mu
jednak lepiej niż pierwszemu. Potem przychodziło jeszcze wiele lisów, a
każdy miał o jeden ogon więcej niż jego poprzednik; wszystkie jednak
odeszły z niczym, aż w końcu zjawił się zalotnik o dziewięciu ogonach,
takich jakie posiadał stary pan lis. Ledwie wdowa o tym usłyszała,
zawołała z radością do kotki:

Teraz bramy otworzymy,
Stare truchło wyrzucimy!

Właśnie miało się odbyć wesele, kiedy stary pan lis wyskoczył spod ławy,
wygonił całe towarzystwo i przepędził je wraz z panią liszką ze swego
domu.

BAJKA DRUGA

Kiedy stary lis umarł, przyszedł w zaloty wilk, zapukał do drzwi, a
kotka, służąca pani liszki, otworzyła mu. Wilk przemówił do niej w te
słowa:

Jak się miewasz, panno kotko,
Czemuś sama, moje złotko?
Co dobrego tu porabiasz?

Kotka mu odrzekła:

Gotuję na mleku kaszę,
Chcesz być, panie, gościem naszym?

- Piękne dzięki - odparł wilk - czy pani liszki nie ma w domu?

A kotka na to:

Siedzi na górce w komorze,
Żalu utulić nie może,
Bo zaprawdę, co za strata,
Nasz pan lis zszedł z tego świata.

Wilk jej odrzekł:

By nowego męża mieć,
Wystarczy jej na dół zejść.

Kotka do sieni skoczyła,
Raźno schody przemierzyła
I pięcioma pierścieniami
Zastukała w drzwi swej pani.

Pani liszko, dobra wieść,
Wystarczy ci na dół zejść,
By nowego męża mieć.

Pani liszka zapytała:

- Czy ten pan ma czerwone porteczki i śpiczasty pyszczek?

- Nie - odparła kotka.

- To nic mi po nim.

Kiedy wilk został odprawiony, przyszedł piec, potem jeleń, zając,
niedźwiedź, lew i wszystkie leśne zwierzęta po kolei. Ale każdemu
brakowało przynajmniej jednej z wielkich zalet starego pana lisa i kotka
musiała wszystkich zalotników odprawić z kwitkiem. Na koniec zjawił się
młody lis. I znów zapytała pani liszka:

- Czy ten pan ma czerwone porteczki i śpiczasty pyszczek?

- Tak - odparła kotka. - Ma i jedno, i drugie.

- Niech więc przyjdzie tu do mnie na górę - rzekła pani liszka i kazała
służce szykować wesele.

Kotko, komorę porządnie zamieciesz,
Oknem wyrzucisz starego i śmiecie!
Gdy wracał z łowów, oj, jak to nieładnie!
Myszki sam zjadał,
Nie dawał mi żadnej.

I odbyło się z młodym lisem huczne wesele, goście bawili się i tańcowali
tak zawzięcie, że pewnie do dziś tańczą, jeśli wcześniej nie przestali.
