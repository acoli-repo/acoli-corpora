# author: Gebrüder Grimm
# source: tbc
# url: https://www.grimmstories.com/pl//grimm_basnie/biedny_chlopina_w_niebie
# note: copyright of translation tbc

## Biedny chłopina w niebie 

Pewnego razu umarł biedny pobożny chłopina i stanął u niebieskich wrót.
W tym samym czasie znalazł się tam bardzo bogaty pan, który też chciał
się dostać do nieba. Święty Piotr nadszedł z kluczami, otworzył bramę i
wpuścił bogatego pana. Biednego chłopa jakby nie zauważył, bo zaraz
wrota z powrotem zamknął. Nieborak czekając słyszał, z jaką radością
pana w niebie przyjmowano, jakie się tam odbywało granie i śpiewanie.
Kiedy zapadła z powrotem cisza, święty Piotr podszedł znów do furty,
otworzył ją i wpuścił chłopa. Ten spodziewał się, że on także będzie
witany ze śpiewem i z muzyką, ale w niebie było cicho i głucho. Został
wprawdzie przyjęty serdecznie i aniołowie wyszli mu na spotkanie - ale
nikt nie śpiewał. Chłopina spytał świętego Piotra, dlaczego jego nie
przyjmuje się tak uroczyście, jak bogatego pana, i czy w niebie nie ma
sprawiedliwości, tak jak i na ziemi.

A święty Piotr mu odrzekł:

- Ależ oczywiście, że cieszymy się z tobą tak jak każdym innym, i
należą ci się w niebie te same rozkosze, co bogatemu panu. Ale widzisz
biedne chłopiny codziennie przecież do nieba przychodzą, a taki bogaty
pan trafia się nam raz na sto lat.
