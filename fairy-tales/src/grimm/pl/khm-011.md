# author: Gebrüder Grimm
# source: tbc
# url: https://www.grimmstories.com/pl//grimm_basnie/braciszek_i_siostrzyczka
# note: copyright of translation tbc

## Braciszek i siostrzyczka 

Braciszek ujął siostrzyczkę za rękę i rzekł:

- Od śmierci mateczki nie zaznaliśmy chwili radości. Macocha bije nas i
kopie, kiedy się do niej zbliżymy, a za cały pokarm służą nam twarde
skórki od chleba, psu pod stołem lepiej się dzieje niż nam, spada mu
przynajmniej czasem smaczny kąsek. O, Boże, gdyby o tym nasza mateczka
wiedziała! Chodź, ruszymy razem w daleki świat.

Poszły dzieci przed siebie i szły cały dzień przez łąki i pola, a gdy
deszcz począł padać, rzekła siostrzyczka:

- Pan Bóg płacze razem z naszymi sercami!

Pod wieczór przybyły do wielkiego lasu i były tak znużone niedolą,
głodem i długą drogą, że schroniły się w jakiejś dziupli i wnet usnęły.

Kiedy się obudziły, słońce stało już wysoko na niebie i świeciło prosto
w dziuplę.

- Siostrzyczko - rzekł braciszek - pić mi się chce, zdaje się, że
słyszłe w pobliżu szmer strumyka.

Poszli więc razem szukać wody, ale zła macocha, która była czarownicą i
widziała, jak dzieci uciekły z domu, szła potajemnie za nimi, jak to
zwykły robić czarownice, i zaklęła wszystkie źródła w lesie. Kiedy
znaleźli wreszcie źródełko, które szemrało wesoło po kamieniach,
braciszek chciał się z niego napić, ale siostrzyczka usłyszała, jak
źródełko szemrze:

- Kto się mojej wody napije, stanie się tygrysem, kto sie mojej wody
napije, stanie się tygrysem.

Zawołała więc:

- Ach, braciszku, proszę cię, nie pij tej wody, bo staniesz się dzikim
zwierzęciem i pożresz mnie!

Braciszek usłuchał jej, chociaż pić mu się bardzo chciało i rzekł:

- Poszukajmy innego źródełka.

Kiedy znaleźli drugie źródełko, usłyszała siostrzyczka, jak i to
szemrze:

- Kto się mojej wody napije, stanie się wilkiem, kto się mojej wody
napije, stanie się wilkiem.

Zawołała więc:

- Ach, braciszku, proszę cię, nie pij tej wody, bo staniejsz się
wilkiem i pożresz mnie!

Braciszek usłuchał jej i rzekł:

- Zaczekam jeszcze, aż znajdziemy trzecie źródełko, ale wtedy muszę się
już napić, żeby nie wiem co, za duże mam pragnienie.

Kiedy znaleźli trzecie źródełko, usłyszała siostrzyczka szmer jego:

- Kto się mojej wody napije, stanie się jelonkiem, kto się mojej wody
napije, stanie się jelonkiem.

Zawołała więc:

- Ach, proszę cię, braciszku, nie pij tej wody, bo staniesz się
jelonkiem i uciekniesz ode mnie!

Ale braciszek już ukląkł nad źródełkiem i napił się z niego, zaledwie
jednak dotknął wody wargami, natychmiast przemienił się w jelonka.

Rozpłakała się siostrzyczka rzewnie nad swoim zaklętym braciszkiem, a
jelonek płakał również, siedząc smutny obok niej. Wreszcie dziewczynka
rzekła:

- Nie płacz, drogi jelonku, ja cię przecież nigdy nie opuszczę.

Potem zdjęła złotą podwiązkę i założyła ją jelonkowi na szyję, a z
sitowia ukręciła miękki sznur, uwiązała zwierzątko i ruszyła z nim w
głąb lasu. Szli długo, długo, aż napotkali maleńki domek, pusty
zupełnie.

,,Tutaj możemy zamieszkać'' - pomyślała dziewczynka.

Usłała jelonkowi miękkie posłanie z mchu i liści i codziennie zbierała w
lesie dla siebie korzonki, jagody i orzechy, a dla jelonka smaczną
trawkę, którą jadł jej z ręki, skacząc wesoło dokoła. Wieczorem
dziewczynka zmówiwszy pacierz kładła główkę na grzbiecie jelonka i
zasypiała na tej miękkie poduszce. Jakież wspaniałe mieliby życie, gdyby
tylko braciszek odzyskał ludzką postać!

Żyli tak sobie przez długi czas samotnie. Razu pewnego król urządził
wielkie polowanie. Po całym lesie rozlegały się rogi myśliwskie,
szczekanie psów i nawoływania ludzi. Jelonek usłyszał to i rad
przyłączyłby się do polowania.

- Ach - rzekł do siostrzyczki - pozwól mi pójść na polowanie, nie mogę
usiedzieć w domu - i tak długo prosił i błagał, aż siostrzyczka
pozwoliła mu wreszcie.

- Pamiętaj jednak - rzekła - abyś przed wieczorem powrócił. Zamknę
drzwi przed myśliwymi, abym cię zaś mogła poznać, zapukaj trzy razy i
zawołaj: ,,Wpuść mię, wpuść, siostrzyczko!'', bo jeżeli tak nie
powiesz, nie otworzę drzwi.

Jelonek przyrzekł tak uczynić i pobiegł wesół i szczęśliwy do lasu. Król
i jego myśliwi ujrzawszy piękne zwierzątko poczęli je gonić, ale jelonek
zawsze umiał im się wymknąć. Gdy wieczór nadszedł, pobiegł do chatki,
zapukał trzy razy i zawołał:

- Wpuść mię, wpuść, siostrzyczko!

Natychmiast otworzyły się drzwi, a jelonek wskoczył do pokoju i przez
całą noc wypoczywał na miękkim posłaniu.

Nazajutrz, gdy polowanie zaczęło się znowu, a jelonek słyszał dźwięki
rogu i nawoływania myśliwych, począł znowu prosić:

- Siostrzyczko, otwórz mi, muszę pójść do lasu.

- Dobrze - rzekła siostrzyczka - ale wracaj wieczorem i powiedz tak,
jak wczoraj.

Gdy król i myśliwi ujrzeli znowu jelonka ze złotą opaską poczęli go
gonić, ale rącze i szybkie zwierzątko wymknęło im się znowu. Wreszcie
jednak pod wieczór osaczyli je kołem, a jeden zranił je w nóżkę, biegło
więc wolniej do domu. Toteż któryś ze strzelców nadążył za nim,
usłyszał, jak zastukało do drzwi i rzekło:

- Wpuść mię, wpuść, siostrzyczko! - i ujrzał, jak się potem drzwi
otworzyły.

Poszedł więc do króla i opowiedział, co widział i słyszał. Król zaś
rzekł:

- Jutro zapolujemy znowu.

Tymczasem siostrzyczka przeraziła się bardzo, gdy ujrzała, że jelonek
jest zraniony. Obmyła mu nóżkę, przyłożyła zioła i rzekła:

- Połóż się, drogi jelonku, abyś szybko wyzdrowiał.

Ale rana była maleńka i już nazajutrz nie pozostało po niej śladu. A gdy
w lesie rozległy się znowu nawoływania myśliwych, rzekł jelonek:

- Nie mogę wytrzymać w domu, puść mnie, siostrzyczko, do lasu. Nie
złapią mnie tak łatwo.

Ale siostrzyczka zaczęła płakać:

- A jeśli cię zabiją i ja tu sama zostanę w lesie opuszczona przez
wszystkich! Nie, nie puszczę cię.

- Więc umrę ze smutku - odparł jelonek - kiedy słyszę rogi myśliwskie,
nie mogę ustać na miejscu.

Siostrzyczka nie znalazła na to odpowiedzi i z ciężkim sercem otworzyła
mu drzwi, a jelonek zdrów i wesół pobiegł do lasu. Gdy go ujrzał król,
rzekł do swych myśliwych:

- Polujcie na niego aż do wieczora, ale niech nikt mu krzywdy nie
zrobi!

Gdy słońce zaszło, król wziął z sobą owego strzelca, aby mu wskazał
chatkę, gdzie mieszkał jelonek. Gdy stanął przed drzwiami, zapukał trzy
razy i rzekł:

- Wpuść mię, wpuść, siostrzyczko!

Wówczas drzwi otworzyły się, a król wszedł i ujrzał dziewczę tak piękne,
jakiego nigdy jeszcze nie widział. Siostrzyczka przeraziła się bardzo
widząc zamiast jelonka obcego mężczyznę w złotej koronie. Ale król
spojrzał na nią życzliwie, wyciągnął ku niej rękę i rzekł:

- Czy chcesz pójść ze mną do zamku i zostać moją małżonką?

- O tak - rzekła dziewczynka - ale jelonek również musi pójść, ja bo
nigdy nie opuszczę.

- Dobrze - odparł król - niech pozostanie z tobą do końca życia,
niczego mu nie zabraknie.

Tymczasem nadbiegł jelonek, a siostrzyczka znowu uwiązała go na sznurku
z sitowia i wyprowadziła z leśnego domku. Król wziął piękną dziewczynę
na konia i powiózł ją do zamku, gdzie odbyło się huczne wesele. Była
teraz najjaśniejszą królową i przez długi czas żyli szczęśliwie.
Jelonek, pieszczony i pielęgnowany, biegał wesoło po ogrodzie zamkowym.

Zaś zła macocha, przez którą dzieci poszły w świat, myślała, że
siostrzyczkę dawno pożarły dzikie zwierzęta, a braciszka, zaklętego w
jelonka, zastrzelili myśliwi. Kiedy się więc dowiedziała o ich
szczęściu, w sercu jej zbudziła się nienawiść i zazdrość, która jej nie
dawała spokoju. Dzień i noc myślała o tym, jakby ich unieszczęśliwić.
Własna jej córka, która była brzydka jak noc i miała tylko jedno oko,
robiła jej wyrzuty mówiąc:

- Ja powinnam zostać królową, mnie się to szczęście należy.

A stara uspakajała ją:

- Poczekaj, przyjdzie czas i na to, a ja ci dopomogę.

Czas ów nadszedł, gdy królowa wydała na świat ślicznego synka, a król
był właśnie na polowaniu. Stara czarownica przybrała postać pokojowej,
weszła do komnaty, gdzie leżała królowa, i rzekła do chorej:

- Pójdź, królowo, kąpiel już gotowa, to ci sił doda, pójdź szybko, póki
woda ciepła.

Córka jej czyhała pode drzwiami; razem zaniosły królową do wanny, potem
zamknęły drzwi na klucz i uciekły. A przedtem rozpaliły w kąpielowym
pokoju tak wielki ogień, że piękna młoda królowa udusiła się z gorąca.

Wtedy macocha włożyła swej córce czepek na głowę i położyła ją do łóżka
królowej. Nadała jej też postawę i wygląd królowej, tylko drugiego oka
dać jej nie mogła. Aby zaś król tego nie spostrzegł, kazała jej położyć
się na tym boku, gdzie nie miała oka. Gdy król powrócił wieczorem i
dowiedział się, że żona powiła mu synka, ucieszył się bardzo i zbliżył
się do łóżka, aby przekonać, jak się czuje jego ukochana małżonka. Lecz
czarownica zawołała szybko:

- Na Boga! Nie odsuwaj zasłony! Królowa nie może jeszcze patrzeć w
światło i musi mieć spokój.

Król cofnął się od łoża, nie dowiedziawszy się, że leży w nim fałszywa
królowa.

Kiedy nastała północ i wszyscy posnęli, piastunka, siedząca nad kołyską,
ujrzała nagle, jak otwierają się drzwi i wchodzi prawdziwa królowa.
Wyjęła dziecko z kołyski i nakarmiła je. Potem poprawiła mu poduszeczkę,
ułożyła je znowu w kołysce i przykryła kołderką. Nie zapomniała też o
jelonku, zaszła do kącika, gdzie leżał, i pogłaskała go po grzbiecie. Po
czym cichutko wyszła z pokoju, a kiedy nazajutrz piastunka zapytała
strażników, czy ktoś wchodził w nocy do zamku, oni odparli:

- Nie, nie widzieliśmy nikogo.

Przychodziła tak co noc, a nigdy nie przemówiła ani słowa; piastunka
widziała ją zawsze, ale nie ważyła się wspomnieć o tym komukolwiek.

Po pewnym czasie królowa przyszła znowu w nocy i przemówiła:

- Co robi mój jelonek?
Co robi moje dziecię?
Przyjdę tu jeszcze dwa razy,
Potem mnie już nie znajdziecie.

Piastunka oniemiała z przerażenia, ale nazajutrz pobiegła do króla i
opowiedziała mu wszystko.

- O Boże, co to znaczy! - zawołał król. - Następnej nocy sam będę
czuwał przy dziecku.

Wieczorem udał się król do dziecinnego pokoju, a o północy królowa
ukazała się znowu i rzekła:

- Co robi mój jelonek?
Co robi moje dziecię?
Przyjdę tu jeszcze raz jeden,
Potem mnie już nie znajdziecie.

Jak zwykle nakarmiła dziecko, a król był tak przerażony, że nie mógł
słowa wymówić, ale nazajutrz znowu czuwał przy dziecku. Królowa przyszła
i tym razem i zapytała:

- Co robi mój jelonek?
Co robi moje dziecię?
Przyjdę tu po raz ostatni,
Więcej mnie już nie znajdziecie.

Wówczas król zbliżył się do niej i rzekł:

- Nie możesz być nikim innym, jeno moją kochaną żoną.

A ona odparła:

- Tak, jestem twoją żoną - i w tejże chwili łaska boża przywróciła jej
życie, stanęła świeża, zdrowa i rumiana.

Teraz królowa opowiedziała swemu mężowi o podstępie złej czarownicy i
jej niegodnej córki. Król kazał obydwoje stawić przed sąd i wydano na
nie wyrok. Córkę wygnano do lasu, gdzie ją rozszarpały dzikie zwierzęta,
czarownicę zaś spalono na stosie. W chwili, gdy ciało jej zmieniało się
w popiół, jelonek odzyskał ludzką postać. Przez długie czasy jeszcze
braciszek i siostrzyczka żyli razem w szczęściu i miłości.
