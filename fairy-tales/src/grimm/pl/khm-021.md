# author: Gebrüder Grimm
# source: tbc
# url: https://www.grimmstories.com/pl//grimm_basnie/kopciuszek
# note: copyright of translation tbc

## Kopciuszek 

Pewnemu bogatemu panu zachorowała żona, a kiedy poczuła, że nadszedł jej
koniec, zawołała swoją jedyną córeczkę do łóżka i rzekła: "Drogie
dziecko, bądź pobożna i dobra, a dobry Bóg będzie z tobą. Będę patrzyła
na ciebie z nieba i będę przy tobie." Potem zamknęła oczy i odeszła.
Dziewczynka codziennie chodziła na grób matki, płakała, była pobożna i
dobra. Kiedy nadeszła zima, śnieg przykrył białą chustą grób, a kiedy
wiosenne słońce ją zdjęło, pan wziął sobie drugą żonę.

Kobieta zabrała do domu dwie córki, które z twarzy były śniade i piękne,
ale w sercach szpetne i czarne. Dla biednej pasierbicy nastał zły czas.

"Czy ta głupia gęś ma siedzieć z nami w izbie," mówiły, "Kto chce
jeść chleb, musi na niego zasłużyć. Precz do kuchni z tą dziewką!"

Zabrały jej piękne suknie i założyły stary szary fartuch i drewniane
buty. "Popatrzcie no na dumną księżniczkę, jaka umorusana!" wołały,
śmiały się i poprowadziły do kuchni. A tam od rana do wieczora musiała
ciężko pracować i wstawać przed dniem, nosić wodę, rozpalać ogień,
gotować i myć. Siostry nie szczędziły jej żadnej przykrości, szydziły z
niej, sypały groch i soczewicę do popiołu, tak że musiała siedzieć i
zbierać. Wieczorem, zmęczona po ciężkiej pracy nie szła do łóżka, lecz
kładła się na popielisko obok pieca. A ponieważ ciągle była w kurzu i
brudzie nazwano ją Kopciuszkiem.

Zdarzyło się, że ojciec szedł na targ. Zapytał wtedy swoje pasierbice,
co ma im przynieść. "Piękne suknie!," powiedziała jedna; "Perły i
drogie kamienie," druga. - "A ty, Kopciuszku," powiedział, "co
chcesz mieć?" -"Ojcze, pierwszą gałązkę, która wam kapelusz na waszej
drodze do domu z głowy strąci, ułamcie ją dla mnie."

Kupił więc obu pasierbicom piękne suknie, perły i drogie kamienie, a
kiedy w drodze do domu jechał swym koniem przez zielony gaj, zaczepiła
go gałązka leszczyny i strąciła mu kapelusz. Ułamał ją więc i zabrał ze
sobą. Kiedy przybył do domu, dał pasierbicom, czego sobie życzyły, a
kopciuszkowi gałązkę krzewu leszczyny. Kopciuszek podziękował mu,
poszedł na grób matki i zasadził na nim gałązkę. Płakał tak bardzo, że
łzy kapały na nią i ją zraszały. Gałązka urosła i stała się pięknym
drzewem. Kopciuszek chodził pod nie co trzy dni, płakał i modlił się, a
za każdym razem na drzewie siadał biały ptaszek i kiedy Kopciuszek
wymawiał swoje życzenie, zrzucał mu czego chciał.

Zdarzyło się też, że król wyprawiał ucztę, która miała trwać trzy dni.
Zaprosił na nią wszystkie panny w kraju, aby jego syn znalazł sobie
narzeczoną. Gdy przyrodnie siostry usłyszały, że i one mają się zjawić,
były dobrej myśli, zawołały kopciuszka i powiedziały: "Uczesz nam
włosy, wyszczotkuj buty i zapnij klamerki, idziemy na Wesele na zamek
króla."

Kopciuszek usłuchał, ale płakał, bo też chciał iść w tan na wesele i
poprosił macochę, by raczyła jej na to pozwolić.

"Ty kopciuszku," rzekła, "pełna jesteś kurzu i brudu... i ty chcesz
iść na wesele? Nie masz sukien ni butów, a chcesz tańczyć!" A kiedy
kopciuszek przestał prosić, powiedziała: "Wysypałam ci miskę soczewicy
do popiołu. Jeśli pozbierasz ją w dwie godziny, możesz z nami pójść"

Dziewczynka wyszła przez tylne drzwi do ogrodu i zawołała: "Łaskawe
gołąbki, turkaweczki, wszystkie ptaszki na niebie, przylećcie by pomóc
mi zbierać.

Dobre do garnuszka,
a złe do brzuszka"

I wtedy przez kuchenne okno wleciały dwa białe gołąbki, potem
turkaweczki, aż wreszcie furknęły wszystkie ptaszki na niebie wlatując
do kuchni, usiadły wokół popieliska, że aż się od nich zaroiło. A
gołąbki kiwały swoimi główkami i zaczęły robić pik, pik, pik, a wtedy i
wszystkie inne ptaszki zaczęły robić pik, pik, pik i zbierały dobre
ziarenka do miski. I nie minęła nawet godzina a wszystkie były gotowe i
odleciały. Dziewczynka zaniosła miskę do macochy, cieszyła się i
wierzyła, że będzie mogła pójść na wesele. Ale macocha powiedziała:
"Nie kopciuszku, nie masz sukien i nie umiesz tańczyć; tylko by się z
ciebie śmiali."

Wtedy kopciuszek zapłakał, a macocha powiedziała "Jeśli w ciągu godziny
wybierzesz z popiołu dwie miski pełne soczewicy, możesz pójść z nami, i
pomyślała; "Nigdy jej się to nie uda." A kiedy wysypała dwie miski
soczewicy na popielisko, dziewczynka wyszła przez tylne drzwi do ogrodu
i zawołała: "Łaskawe gołąbki, turkaweczki, wszystkie ptaszki na niebie,
przylećcie by pomóc mi zbierać.

Dobre do garnuszka,
a złe do brzuszka"

I wtedy przez kuchenne okno wleciały dwa białe gołąbki, potem
turkaweczki, aż wreszcie furknęły wszystkie ptaszki na niebie wlatując
do kuchni, usiadły wokół popieliska, że aż się od nich zaroiło. A
gołąbki kiwały swoimi główkami i zaczęły robić pik, pik, pik, a wtedy i
wszystkie inne ptaszki zaczęły robić pik, pik, pik i zbierały dobre
ziarenka do miski. I zanim minęło pół godziny wszystkie były gotowe i
odleciały. Dziewczynka zaniosła miskę do macochy, cieszyła się i
wierzyła, że będzie mogła pójść na wesele. Ale macocha powiedziała:
"Nie pomoże ci to. Nie pójdziesz z nami, bo nie masz sukien i nie
umiesz tańczyć; wstydziłybyśmy się ciebie." Odwróciła się do Kopciuszka
plecami i pospieszyła za swymi córkami.

Kiedy nikogo nie było już w domu, kopciuszek poszedł na grób swojej
matki pod leszczynowym drzewem i zawołał:

"Drzewko, drzewko zrzuć na mnie oto
srebro i złoto"

A ptaszek zrzucił jej suknię ze srebra i złota i pantofle przetykane
jedwabiem i srebrem. W pośpiechu kopciuszek założył suknię i poszedł na
wesele. Jego siostry i macocha nie poznały go i myślały, że to królewna
z dalekiego kraju, tak piękna była w swej złotej sukni. O kopciuszku
nawet nie pomyślały, o Kopciuszku, który siedział w domu, w brudzie i
wyszukiwał soczewicy w popiele. Królewicz podszedł do niej, wziął ją za
rękę i tańczył z nią. Nie chciał tańczyć z nikim innym trzymając ją cały
czas za rękę, a kiedy podszedł ktoś by poprosić ją do tańca, mówił: "To
moja tancerka."

Kopciuszek tańczył do wieczora aż w końcu chciał iść do domu. Ale
królewicz powiedział: "Pójdę z Tobą i odprowadzę cię," bo chciał
zobaczyć, czyja była tak piękna dziewczyna. Kopciuszek jednak uciekł mu
i wskoczył do gołębnika. Królewicz czekał, aż przyszedł ojciec
kopciuszka i powiedział mu, że pewna nieznajoma dziewczyna wskoczyła do
gołębnika. Stary pomyślał: "Czy to był mój Kopciuszek?" i musieli mu
przynieść siekierę i bosak, aby mógł przeciąć gołębnik na pół. Lecz w
środku nie było nikogo. Gdy weszli do domu, Kopciuszek leżał w popiele w
swoim brudnym ubraniu, a w kominku paliła się ciemna olejowa lampka,
Kopciuszek bowiem wyskoczył z tyłu gołębnika i pobiegł do leszczynowego
drzewa. Tam zdjął swe piękne suknie i położył na grób, a ptak je zabrał.
Potem położył się w swych szarych rzeczach na kuchennym popielisku.

Następnego dnia, gdy uczta znowu się zaczynała, a rodzice i przyrodnie
siostry już odeszły, kopciuszek podszedł do leszczyny i rzekł:

"Drzewko, drzewko zrzuć na mnie oto
srebro i złoto"

A ptak zrzucił suknię jeszcze bardziej przepyszną niż poprzedniego dnia.
Kiedy ukazał się na weselu w tej sukni, zdziwił się każdy jego urodą.
Królewicz czekał aż przyjdzie by wziąć Kopciuszka za rękę i tańczyć
tylko z nim, a kiedy podszedł ktoś by poprosić go do tańca, mówił: "To
moja tancerka." Kiedy przyszedł zaś wieczór, Kopciuszek chciał odejść,
lecz królewicz szedł za nim, bo chciał zobaczyć do jakiego pójdzie domu.
Kopciuszek jednak szybko skoczył do przodu i pobiegł do ogrodu za domem,
w którym stało piękne wielkie drzewo, a na nim wisiały wspaniałe
gruszki. Wspiął się na nie tak zwinnie, jakby to wiewiórka wiła się
wśród gałęzi, a królewicz nie wiedział, gdzie Kopciuszek poszedł. Czekał
jednak, aż zjawił się ojciec i rzekł do niego: "Ta nieznajoma
dziewczyna uciekła mi i - jak sądzę - wskoczyła na tę gruszę. Ojciec
pomyślał: "Czy to mój Kopciuszek?" Kazał sobie wnet przynieść siekierę
i ściął drzewo, lecz nie było na nim nikogo.

Gdy poszli do kuchni, Kopciuszek jak zawsze leżał na popielisku, bo
zeskoczył był z drugiej strony drzewa, ptaszkowi na leszczynowym drzewie
oddał piękne suknie i włożył swój szary fartuch.

Trzeciego dnia, gdy rodzice i przyrodnie siostry już poszli, Kopciuszek
poszedł na grób matki i rzekł do drzewka:

"Drzewko, drzewko zrzuć na mnie oto
srebro i złoto"

A ptaszek zrzucił mu suknię, która była taka wspaniała i błyszcząca,
jakiej nie miał jeszcze nikt, a pantofle całe były ze złota. Kiedy w tej
sukni przyszła na wesele, nikt z zachwytu głosu z siebie dobyć nie mógł.
Królewicz tańczył tylko z Kopciuszkiem, a kiedy podchodził ktoś, by
poprosić kopciuszka do tańca, mówił: "To moja tancerka."

Kiedy nadszedł wieczór, Kopciuszek chciał odejść, a królewicz chciał go
odprowadzić, lecz dziewczyna tak szybko znikła mu z oczu, że nie mógł
iść za nią. Królewicz obmyślił jednak podstęp i kazał wysmarować całe
schody smołą. Kiedy kopciuszek szedł po nich, do smoły przykleił się
lewy pantofel. Królewicz podniósł go. Był mały, delikatny i cały ze
złota. Rankiem podszedł do człowieka, którego spotykał co wieczór i
rzekł: "żadna inna nie może zostać moją żoną niż ta, na którą będzie
pasował ten złoty bucik." Ucieszyły się obie siostry, bo miały piękne
nogi.

Najstarsza poszła z butem do izby i chciała go przymierzyć, a była przy
tym matka. Nie mogła jednak zmiścić wielkiego palca, bo but był na nią
za mały. Wtedy matka podała jej nóż i rzekła: "Odetnij tego palca:
Kiedy będziesz królową, nie będziesz musiała chodzić pieszo."
Dziewczyna obcięła palca, wcisnęła stopę w buta, a z bólu zacisnęła usta
i wyszła do królewicza. Potem wziął ją jako narzeczoną na konia i
odjechał. Musieli przejechać koło grobu, gdzie siedziały dwa gołąbki na
leszczynowym drzewku i wołały:

Pewnie wzrok z ciebie drwi,
Bo buty pełne są krwi.
Oczy oszukać się dały,
Bo but jest dużo za mały.
Prawdziwa panna jest w domu
Nieznana jeszcze nikomu.

Spojrzał więc na nogę i zobaczył, jak tryska krew. Zawrócił konia i
odwiózł fałszywą narzeczoną do domu. Druga siostra musiała przymierzyć
buta. Poszła więc do izby, szczęśliwa włożyła palce do buta, lecz pięta
była za duża. Wtedy matka podała jej nóż i rzekła: "Odetnij kawałek
pięty: Kiedy będziesz królową, nie będziesz musiała chodzić pieszo."
Dziewczyna obcięła kawałek pięty, wcisnęła stopę w buta, a z bólu
zacisnęła usta i wyszła do królewicza.

On zaś wziął ją jako narzeczoną na konia i odjechał. Kiedy przejeżdżali
obok leszczynowego drzewka, dwa gołąbki zawołały:

"Pewnie wzrok z ciebie drwi,
Bo buty pełne są krwi.
Oczy oszukać się dały,
Bo but jest dużo za mały.
Prawdziwa panna jest w domu
Nieznana jeszcze nikomu."

Spojrzał na jej stopę i zobaczył, jak krew tryska z buta, a po białych
pończochach sączy się do góry i barwi je na czerwono. Zawrócił więc
konia i odwiózł fałszywą narzeczoną do domu.

"Nie o nią mi chodziło," powiedział., "Czy macie jeszcze jakąś
córkę?"
"Nie," odrzekł pan, "Jest jeszcze tylko mój mały lichy Kopciuszek po
mojej zmarłej żonie, ale on na pewno nie jest tą panną."

Królewicz powiedział, że mają ją przysłać, a matka odpowiedziała: "Och
nie, ona jest zbyt brudna i nie może się taka pokazać." Ale on chciał
koniecznie ją zobaczyć i musieli ją zawołać. Kopciuszek umył sobie
najpierw ręce i twarz, a potem poszedł pokłonić się królewiczowi, który
podał mu złoty but. Potem usiadł na zydelku, zdjął ciężkiego drewniaka,
i włożył pantofelek, który leżał jak ulał. A kiedy wstał, królewicz
ujrzał jego twarz i poznał piękną dziewczynę, która z nim tańczyła i
zawołał: "Oto prawdziwa panna!"

Macocha i obie siostry wystraszyły się i zbladły ze złości. A on wziął
Kopciuszka na konia i odjechał z nim. Kiedy przejeżdżali obok
leszczynowego drzewka, zawołały dwa gołąbki:

"Widoku nic nie psuje
Bo bucik pięknie pasuje
Nie barwi go krew czerwona,
Bo panną młodą zaprawdę jest ona."

A kiedy to zawołały, usiadły Kopciuszkowi na ramionach, jeden z prawej,
a drugi z lewej strony i tak zostały.

Kiedy miał odbyć się ślub z królewiczem, przyszły fałszywe siostry i
chciały się przypodobać, by mieć swój udział w szczęściu Kopciuszka.
Kiedy narzeczeni wchodzili do kościoła, starsza była z prawej strony, a
młodsza z lewej. I wtedy gołębie wydziobały każdej po tym właśnie oku.
Kiedy zaś wychodzili, starsza była z lewej a młodsza z prawej, gołębie
wydziobały każdej po drugim oku. I tak zostały ukarane ślepotą po kres
życia za swe zło i fałsz.
