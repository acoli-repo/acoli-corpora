# author: Gebrüder Grimm
# source: tbc
# url: https://www.grimmstories.com/pl//grimm_basnie/madra_malgosia
# note: copyright of translation tbc

## Mądra Małgosia 

Była sobie kucharka o imieniu Małgosia, nosiła buciki na czerwonych
obcasikach, a kiedy w nich wychodziła, obracała się na wszystkie strony
i z zadowoleniem myślała:

- Ładna ze mnie dziewczyna, nie ma co!

Wróciwszy do domu wypijała z radości łyczek wina, a że wino wywołuje
apetyt, zabierała się do próbowania najlepszych potraw, jakie ugotowała,
aż zaspokoiła głów, przy tym mówiła sobie:

- Kucharka powinna wiedzieć, jak co smakuje.

Zdarzyło się kiedyś, że pan jej rzekł:

- Małgosiu, dziś wieczorem przyjdzie do mnie gość, przygotuj nam dwa
smaczne kurczaki!

- Zrobię, co pan każe - odrzekła Małgosia.

Zarżnęła dwa kurczaki, opaliła je, oskubała, nadziała na rożen i pod
wieczór umieściła nad ogniem, by je upiec na wieczerzę. Skórka zaczynała
się już na nich rumienić, a gościa ani widu, ani słychu. Małgosia
zawołała więc do pana:

- Jeśli gość zaraz nie przyjdzie, trzeba będzie zdjąć kurczaki z ognia,
a szkoda to wielka, że się ich nie zje, póki są najbardziej soczyste.

Na co pan:

- Już ja sam pójdę i gościa sprowadzę.

Ledwie wyszedł za próg, Małgosia odsunęła rożen z kurczętami i
pomyślała:

- Od długiego stania przy ogniu człowiek się poci i chce mu się pić, a
licho wie, kiedy oni przyjdą! Skoczę przez ten czas do piwnicy i łyknę
sobie kropelkę.

Zbiegła na dół, utoczyła wina do dzbanka i powiedziała do siebie:

- Niech ci Bóg da zdrowie, Małgosiu - i pociągnęła spory łyk.

- Wina nie można pić po troszku - dodała.

- I nie należy zostawiać połowy - po czym porządnie przechyliła
dzbanek.

Kiedy wróciła do kurczaków, umieściła je znów nad ogniem, posmarowała
masłem i jęła raźno obracać rożen. Czując smakowity zapach pieczonego
mięsa pomyślała:

- Trzeba spróbować, może im jeszcze czego brakuje!

Oblizała palec umaczany w sosie i rzekła:

- Ach, jakie te kurczaki dobre! Istna zgroza, że ich w tej chwili nikt
nie je!

Pobiegła do okna, aby wyjrzeć, czy pan nie prowadzi gościa, a nie widząc
nikogo, stanęła znów nad kurczętami i pomyślała:

- Jedno skrzydełko się przypala, najlepiej będzie, jeśli je od razu
zjem.

Odkroiła owe skrzydełko, zjadła i bardzo jej smakowało; kiedy przełknęła
ostatni kęs, pomyślała:

- Trzeba odciąć i drugie, żeby pan nie poznał, że czegoś brakuje.

Po zjedzeniu drugiego skrzydełka znów wyjrzała przez okno, ale pana ani
śladu.

- Kto wie - podumała - może wcale nie przyjdą i zjedzą w gospodzie.

Rzekła więc do siebie:

- Hej, Małgosiu, nic się nie martw, jedno jest już i tak napoczęte,
pociągnij sobie jeszcze łyczek winka i zjedz całe kurczę, jak je
skończysz, będziesz wreszcie miała spokój; po co marnować dary Boże?

Zbiegła więc znowu do piwnicy, popiła sowicie i z apetytem zabrała się
do kurczaka. Kiedy jednego zjadła już do reszty, a pan się nie zjawiał,
Małgosia zaczęła zerkać na drugiego i rzekła do siebie:

- Drugi powinien się znaleźć tam, gdzie pierwszy, nie trzeba ich
rozłączać; co spotkało pierwszego, należy się i drugiemu; jeszcze jeden
łyczek chyba mi nie zaszkodzi.

Popiła sobie znowu i zabrała się do drugiego kurczaka, żeby go nie
zostawić samego.

Kiedy się nim w najlepsze raczyła, nadszedł pan wołając:

- Pośpiesz się, Małgosiu, gość zaraz przyjdzie!

- Dobrze, proszę łaskawego pana, już podaję - odparła Małgosia.

Pan zajrzał jeszcze do jadalni, czy stół porządnie nakryty, wziął duży
nóż, którym miał krajać kurczęta, i przystąpił do ostrzenia go w sieni.
W tejże chwili nadszedł gość i zapukał do drzwi grzecznie, jak należy.
Małgosia pobiegła zobaczyć, kto to puka, a ujrzawszy gościa położyła
palec na ustach i rzekła:

- Cicho, cicho, uciekajcie, panie, co prędzej, bo jak was mój pan
zobaczy, to biada wam! Zaprosił was co prawda na wieczerzę, ale zamyśla
ni mniej ni więcej, tylko obciąć wam uszy. Posłuchajcie, jak nóż po temu
ostrzy.

Gość usłyszawszy ostrzenie zbiegł po schodach najszybciej, jak tylko
mógł, Małgosia zaś pośpieszyła z krzykiem do pana:

- Ładnego gościa łaskawy pan do domu zaprosił!

- Czemu to, Małgosiu? Co ci się w moim gościu nie podoba?

- A bo niosłam właśnie na stół oba kurczaki, a ten porwał mi je z
półmiska i wziął nogi za pas.

- A to ci dopiero! - rzekł pan, szczerze żałując pięknych kurcząt. -
Żeby mi choć jedno zostawił, mógłbym się przynajmniej posilić.

I zaczął za nim wołać, aby się zatrzymał, ale gość udawał, że nie
słyszy. Pan, wciąż jeszcze trzymając nóż w ręce, rzucił się za nim w
pogoń i krzyczał:

- Chociaż jedno! Choć jedno!

Myśląc o odzyskaniu choć jednego kurczęcia z dwóch, które gość zabrał;
gość zaś mniemał, że chodzi mu o jego ucho, i zmykał, jakby się za nim
paliło, aby ocalić i jedno i drugie.
