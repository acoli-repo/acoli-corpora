# author: Gebrüder Grimm
# source: tbc
# url: https://www.grimmstories.com/pl//grimm_basnie/pan_korbes
# note: copyright of translation tbc

## Pan Korbes 

Pewnego razu kurka z kogucikiem zapragnęli wybrać się wspólnie w podróż.
Kogucik zbudował piękny wózek o czterech czerwonych kółkach i zaprzągł
do niego cztery myszki. Oboje z kurką zasiedli na wózku i ruszyli w
drogę. Po niedługim czasie spotkali kota, który ich zapytał:

- Dokąd jedziecie?

Kogucik mu odpowiedział:

Hen, przez góry, doliny
Do Korbesa w gościnę.

- Weźcie mnie z sobą! - poprosił kot.

Kogucik odpowiedział:

- Bardzo chętnie, tylko usiądź z tyłu, bo z przodu mógłbyś wypaść.

Jadąc pilnie uważajcie,
Czerwonych kółek mi nie brukajcie.
Kręćcie się, kółka, kręćcie,
Pędźcie, cztery myszki, pędźcie,
Hen, przez góry, doliny,
Do Korbesa w gościnę!

Potem spotkali kamień młyński, jajko, kaczkę, szpilkę, a na końcu igłę,
wszyscy wsiadali po kolei na wózek i jechali wraz z nimi. Kiedy przybyli
do domu pana Korbesa, nie zastali go tam. Myszki zaciągnęły wózek do
szopy, kogucik z kurką przysiedli na belce pod sufitem, kot wlazł do
komina, kaczka przycupnęła na pompie, jajko owinęło się ręcznikiem,
szpilka wpięła się w siedzenie krzesła, igła utkwiła w poduszce na
łóżku, a kamień młyński zawisł nad drzwiami. Pan Korbes wrócił do domu,
podszedł do komina, żeby rozniecić ogień, a kot prychnął mu w twarz
popiołem. Pobiegł do kuchni, żeby się obmyć, a kaczka ochlapała go wodą.
Chciał się wytrzeć ręcznikiem, a wytoczyło się z niego jajko, pękło i
zakleiło mu oczy. Usiadł na krześle, żeby odpocząć, a szpilka go ukłuła.
Rozzłoszczony rzucił się na łóżko i kiedy kładł głowę na poduszce,
skaleczył się igłą, krzyknął z bólu i, wściekły, chciał wybiec z domu i
uciec w szeroki świat. Kiedy przekraczał próg, spadł nań kamień młyński
i zabił go na miejscu. Pan Korbes musiał być bardzo złym człowiekiem.
