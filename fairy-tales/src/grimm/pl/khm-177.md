# author: Gebrüder Grimm
# source: tbc
# url: https://www.grimmstories.com/pl//grimm_basnie/dlugosc_zywota
# note: copyright of translation tbc

## Czas żywota 

Gdy Bóg stworzył świat i miał wszystkim stworzeniom wyznaczyć czas
żywota, przyszedł osioł i zapytał: "Panie, jak długo mam żyć?" --
"Trzydzieści lat," odpowiedział Bóg, "będzie dobrze?" -- "Ach,
Panie," odparł osioł, to bardzo długi czas. Wspomnij na mój żywot pełny
udręki: Od rana do nocy dźwigam wielkie ciężary, ciągnę wory ze zbożem
do młyna, aby inni mogli jeść chleb, a nie szczędzą mi kopnięć i batów,
aby mi zapału dodać. Odpuść choć część z tego czasu." Zmiłował się Bóg
i podarował mu osiemnaście lat. Osioł odszedł pocieszony, pokazał się
pies. "Jak długo chcesz żyć?" rzekł Bóg do niego, "Dla osła
trzydzieści lat to za dużo, ale ty będziesz zadowolony." -- "Panie,
odrzekł pies," Czy taka jest Twoja wola? Wspomnij, ile nabiegać się
muszę, nogi tego nie wytrzymają długo. A gdy stracę głos by szczekać i
zęby by gryźć, cóż pozostanie mi innego, jak biegać z kąta w kąt i
burczeć?" Bóg ujrzał, że miał rację i odpuścił mu dwanaście lat. Potem
przyszła małpa. "Pewnie chcesz dożyć trzydziestki?" powiedział Pan do
niej, "Nie musisz pracować jak osioł i pies, zawsze jesteś dobrej
myśli." -- "Ach, Panie," odpowiedziała, "Tak to wygląda, ale jest
inaczej. Gdy z nieba pada kasza jaglana, nie mam łyżki. Muszę się
wygłupiać i wykrzywiać gębę aby ludzi rozbawić, a gdy podają mi jabłko i
je gryzę, to jest kwaśne. Jakże często smutek skrywa się za zabawą! Nie
wytrzymam trzydziestu lat." Bóg był łaskawy i podarował jej dziesięć
lat.

Wreszcie pokazał się człowiek. Był radosny, zdrowy i świeży. Prosił
Boga, by wyznaczył mu czas. "Trzydzieści lat będziesz żył." Rzekł Pan,
"Wystarczy ci?" -- "To bardzo mało czasu!" zawołał człowiek, "Kiedy
zbuduję już swój dom, a ogień będzie się palił w moim piecu, gdy zasadzę
drzewa, zakwitną i wydadzą owoce, a ja będę się cieszył życiem, będę
musiał umrzeć! O panie, przedłuż mi życie." -- "Dodam ci osiemnaście
lat osła," rzekł Bóg. "Ciągle to mało," odparł człowiek, "Dostaniesz
jeszcze dwanaście lat psa." -- "I to wciąż mało." -- "Dobrze,"
powiedział Bóg, "Dam ci jeszcze dziesięć lat małpy, ale więcej już nie
dostaniesz." Człowiek odszedł, ale nie był zadowolony.

Tak więc żyje człowiek siedemdziesiąt lat. Pierwsze trzydzieści to jego
człowiecze lata, szybko mijają -- jest zdrowy, pogodny, pracuje ochoczo
i cieszy się życiem. Potem nadchodzi osiemnaście lat osła, kładą na
niego ciężar za ciężarem, musi nosić ziarno, które karmi innych, a za
wierną służbę dostaje baty i kopniaki. Potem jest dwanaście lat psa,
leży po kątach i burczy, nie ma zębów by gryźć. A gdy minie ten czas,
nadchodzi na ostatek dziesięć lat małpy. Człowiekowi mętnieje umysł,
robi się durny i wyprawia głupie rzeczy i staje się pośmiewiskiem
dzieci.
