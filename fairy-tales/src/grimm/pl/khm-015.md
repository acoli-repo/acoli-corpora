# author: Gebrüder Grimm
# source: tbc
# url: https://www.grimmstories.com/pl//grimm_basnie/jas_i_malgosia
# note: copyright of translation tbc

## Jaś i Małgosia 

Przed wielkim lasem mieszkał pewien biedny drwal ze swoją żoną i
dwojgiem dzieci; chłopczyk nazywał się Jaś, a dziewczynka Małgosia. Nie
miał co na ząb położyć ani bochenka by się nim przełamać, a pewnego
dnia, gdy kraj nawiedziła drożyzna, nie mógł zarobić na chleb powszedni.
Kiedy tak leżał wieczorem w łóżku zastanawiał się nad losem, a z trosk
przewracał się z boku na bok, westchnął i powiedział do swojej żony:
"Co z nami będzie? Jak wykarmimy nasze biedne dzieci, kiedy sami nic
nie mamy?" -- "Wiesz co, mężu," odparła żona, "Jutro wczesnym
rankiem wyprowadzimy dzieci do lasu, gdzie jest najgęstszy, rozpalimy im
ogień i damy każdemu po kawałku chleba. Potem zabierzemy się do roboty,
a dzieci zostawimy same. Nie znajdą drogi do domu, a my będziemy od nich
wolni." -- "Nie żono," powiedział mąż, "nie zrobię tego, bo serce mi
pęknie z żalu, że dzieci w lesie zostawiłem, aby wnet rozszarpały je
dzikie zwierzęta." -- "Ty głupcze," powiedziała, - "W takim razie we
czworo zdechniemy z głodu. Możesz zacząć heblować dechy na trumny.," i
nie dawała mu spokoju aż się zgodził. "Ciągle żal mi biednych
dziatek," rzekł mąż.

Dzieci z głodu nie mogły zasnąć i słyszały, co macocha powiedziała do
ojca. Małgosia wylewała gorzkie łzy i rzekła do Jasia: "Już po nas."
-- "Cicho, Małgosiu!," powiedział Jaś, "Coś na to poradzę." A kiedy
starzy zasnęli, wstał, założył swój surdut, otworzył dolne drzwi i
cichaczem wykradł się z domu. Księżyc świecił jasno, a białe krzemowe
kamyczki , które leżały przed domem, świeciły, jak pieniążki. Jaś
schylił się i napchał ich tyle do kieszeni surduta, ile wlazło, potem
wrócił i powiedział do Małgosi "Nie martw się droga siostrzyczko i
spokojnie śpij. Dobry Bóg nas nie opuści." I położył się z powrotem do
swojego łóżka.

Gdy dzień przemógł noc, a słońce jeszcze nie wstało, przyszła żona i
zbudziła oboje: "Wstawajcie lenie! Idziemy do lasu drwa rąbać" Potem
dała każdemu po kawałku chleba i rzekła: "Macie tu coś na obiad, ale
nie jedzcie zbyt szybko, bo potem nic nie dostaniecie." Małgosia
schowała chleb pod swój fartuch, bo Jaś w kieszeniach miał kamienie. A
potem wszyscy razem wyruszyli do lasu. Kiedy chwilę już szli, Jaś stanął
cicho i obejrzał się za siebie na domek, a robił tak co chwila. Ojciec
powiedział: "Jasiu, co tak patrzysz za siebie, uważaj żebyś nóg nie
zgubił." -- "Ach, ojcze," powiedział Jaś, " Patrzę za moim białym
kotkiem, co siedzi na górze, na dachu i chce mi powiedzieć papa.." A
żona rzekła: "Głupcze, to nie kotek, tylko poranne słońce, co na komin
świeci." Ale Jaś nie rozglądał się za kotkiem, lecz rzucał na drogę
błyszczące krzemienie z kieszeni.

Kiedy byli w środku lasu, rzekł ojciec: "Nazbierajcie, dzieci, drewna!
Rozpalimy ogień, żebyście nie marzły." Jaś i Małgosia razem naznosili
chrustu, wysoko, że wyglądał jak mała góra. Rozpalono ogień, a gdy
płomienie wystrzeliły naprawdę wysoko, powiedziała żona "Połóżcie się
przy ogniu, dziateczki, i odpocznijcie sobie, a my pójdziemy w las rąbać
drwa. A kiedy skończymy, przyjdziemy po was."

Jaś i Małgosia siedzieli przy ogniu, a gdy nastało południe zjadło każde
swój kawałeczek chleba. A ponieważ słyszeli uderzenia siekiery, myśleli,
że ojciec jest blisko. Ale to nie była siekiera, lecz gałąź przywiązana
do suchego drzewa, którą wiatr tłukł bez ustanku tam i z powrotem. A
siedzieli tak długo, aż oczy same zamknęły się ze zmęczenia i zasnęli
twardym snem. Kiedy się obudzili, była ciemna noc. Małgosia zaczęła
płakać i powiedziała: "I jak teraz wyjdziemy z tego lasu!," lecz Jaś
pocieszył ją: "Poczekaj chwileczkę aż księżyc wzejdzie, a drogę jakoś
znajdziemy." A gdy księżyc w pełni był już na niebie, wziął Jaś swą
siostrzyczkę za rękę i szedł za krzemieniami, które jarzyły się w nocy
jak nowo wybite monety i wskazywały im drogę. Szli tak przez całą noc, a
gdy dzień już szarzał, znaleźli dom swego ojca. Zapukali do drzwi, a gdy
je macocha otworzyła, rzekła: "wy niedobre dzieciaki! Co tak spałyście
w tym lesie. Już myśleliśmy, że nigdy nie wrócicie do domu!" Lecz
ojciec ucieszył się, bo serce zaczęło mu pękać, gdy dziatki swe same
zostawił w lesie.

Niedługo potem bieda znów zawitała w ich progi, a dzieci słyszały, jak
matka nocą w łóżku mówiła do ojca: "Znowu wszystko zjedzone. Mamy tylko
pół bochenka chleba, a potem to już koniec przedstawienia. Musimy pozbyć
się dzieci. Zaprowadzimy je jeszcze głębiej w las, żeby nie mogły
znaleźć drogi z powrotem. Nie ma dla nas innego ratunku. "Mężowi ciężko
zrobiło się na sercu i pomyślał: "Byłoby lepiej, gdybyś się podzielił
ostatnim kęsem z dziećmi." Ale żona nie chciała niczego słyszeć, łajała
go i robiła mu wyrzuty. Kto mówi A, musi powiedzieć B, a ponieważ
ustąpił pierwszym razem, musiał ustąpić i za drugim.

Dzieci jeszcze nie spały i słyszały całą rozmowę. Kiedy starzy spali,
wstał Jaś i chciał wyjść, by pozbierać krzemyki jak poprzednim razem,
lecz macocha zamknęła drzwi i nie mógł. Pocieszał jednak siostrzyczkę i
mówił: "Nie płacz, Małgosiu, i śpij spokojnie. Dobry Bóg nam pomoże."

Wczesnym rankiem macocha przyszła po dzieci do łóżka. Dostały po
kawałeczku chleba, jeszcze mniejszym niż poprzednim razem. W drodze do
lasu Jaś go pokruszył w kieszeni, często cichutko przystawał i rzucał
kawałeczek na ziemię. "Jasiu, co tak stajesz i się rozglądasz,"
powiedział ojciec, "idź no przed siebie." -- "Patrzę za gołąbkiem, co
na dachu siedzi i chce mi powiedzieć papa," odpowiedział Jaś.
"Głupcze," rzekła macocha, "To nie gołąb tylko poranne słońce, co na
komin świeci." A Jaś rzucał i rzucał wciąż swe kawałki na drogę.

Kobieta prowadziła dzieci jeszcze głębiej w las, gdzie jeszcze nigdy w
życiu nie były. Potem znowu zrobili wielkie ognisko, a matka rzekła:
"Siedźcie tutaj, dziateczki, a kiedy będziecie zmęczone, możecie sobie
troszkę pospać. My idziemy do lasu drwa rąbać, a wieczorem, gdy już
skończymy, przyjdziemy po was." Gdy nastało południe, Małgosia
podzieliła się z Jasiem kawałkiem chleba, bo Jaś swój kawałek rozrzucił
po drodze. Potem zasnęli, a gdy minął wieczór, lecz nikt nie przyszedł
do biednych dzieci. Obudziły się dopiero późną nocą, a Jaś pocieszał swą
siostrzyczkę mówiąc: "Poczekaj tylko, Małgosiu, aż księżyc wzejdzie, a
zobaczymy okruszki, które rozsypałem. One pokażą nam drogą do domu."
Kiedy księżyc rozjaśniał, wyruszyli w drogę, lecz nie znaleźli żadnego
okruszka, bo wydziobyły je ptaki, których mrowie w lesie i na polu
mieszka. Jaś powiedział do Małgosi: "Jakoś znajdziemy drogę.," lecz
jej nie znaleźli. Szli całą noc i dzień od rana do wieczora, lecz nie
wyszli z lasu. Byli strasznie głodni, bo nie mieli nic, prócz paru
jagód. A ponieważ byli tak głodni, nogi nie chciały ich nosić. Położyli
się więc pod drzewem i zasnęli.

Nastał trzeci ranek po tym, jak opuścili dom ojca. Znowu zaczęli iść,
ale zabłąkali się jeszcze głębiej w las. Gdyby szybko nie znaleźli
pomocy, musieliby umrzeć. Gdy przyszło południe, zobaczyli pięknego,
śnieżnobiałego ptaszka, który siedział na gałęzi i tak pięknie śpiewał,
że dzieci stanęły i zaczęły go słuchać. Kiedy zaś skończył, rozłożył
skrzydła i odfrunął, a dzieci poszły za nim, aż trafili do domku, na
którego dachu usiadł. Gdy dzieci podeszły bliżej, zobaczyły, że dom
zbudowany był z chleba a przykryty był plackami, okna były zaś z jasnego
cukru. "Możemy się za to zabrać," rzekł Jaś, "To będzie posiłek co
się zowie. Ja zjem kawałek dachu, Małgosiu, a ty możesz zjeść kawałek
okna, bo słodko smakuje." Jaś sięgnął do góry i ułamał sobie ociupinkę
z dachu, żeby zobaczyć jak smakuje, a Małgosia stanęła przy szybie i
sobie ją chrupała. Wtedy cienki głosik zawołał z chałupki:

"Chrup, chrup, kto chrupie
Przy mojej chałupie?"

A dzieci odpowiedziały:

"To wiatr, to wiatr,
Niebiański dzieciak hula tak"

I jadły dalej nie dając się zbałamucić. Jaś, któremu dach bardzo
smakował, urwał sobie spory kawałek, a Małgosia wybiła sobie całą
okrągłą szybkę, usiadła sobie i było jej bardzo miło. Nagle otworzyły
się drzwi i ukazała się w nich kobieta stara jak świat opierając się na
lasce.

Jaś i Małgosia tak się przestraszyli, że upuścili wszystko, co mięli w
rękach. Stara pokiwała głową i rzekła: "Ach, kochane dziateczki, kto
was tu przyprowadził? Wejdźcie i zostańcie ze mną. Krzywda żadna wam się
nie stanie." Złapała oboje za ręce i poprowadziła do domku. Tam dostały
dobre jedzenie, mleko, naleśniki z cukrem, jabłka i orzechy. Potem
zasłała im biało dwa cudne łóżeczka, a Jaś i Małgosia położyli się i
myśleli, że są w niebie.

Starucha udawała tylko taką miłą, bo była to stara zła wiedźma, która na
dziateczki tylko czyhała Domek z chleba zbudowała zaś tylko dlatego, aby
je skusić. Kiedy jakieś dostało się w jej moc, zabijała je, gotowała i
jadła, a było to dla niej święto. Wiedźmy mają czerwone oczy i nie widzą
zbyt dobrze, ale mają świetny węch jak zwierzęta i potrafią wyczuć,
kiedy idzie człowiek. Gdy Jaś i Małgosia przechodzili w pobliżu,
zaśmiała się złośliwie i rzekła szyderczo: "Mam ich i już mi nie
uciekną." Wstała wczesnym rankiem, zanim dzieci się obudziły i patrzyła
na nie, jak sobie smacznie śpią i na ich pełne czerwone policzki,
mrucząc pod nosem: "To dopiero będzie kąsek" Złapała Jasia swą suchą
ręką i zaniosła do małej stajenki, gdzie go zamknęła za kratami. Mógł
tam krzyczeć ile wlazło, lecz nic by mu to nie pomogło. Potem podeszła
do Małgosi i zaczęła nią potrząsać aż ją zbudziła i rzekła: "Wstawaj,
leniu i noś wodę. Ugotuj coś dobrego swojemu bratu, który siedzi w
stajni, żeby się utuczył. A jak już będzie tłusty, to go zjem."
Małgosia zaczęła gorzko płakać, ale wszystko na darmo, musiała robić, co
zła wiedźma jej kazała.

Od tej chwili dla Jasia było najlepsze jedzenie, a dla Małgosi nic tylko
skorupki po rakach. Starucha chodziła każdego ranka do stajenki i
wołała: "Jasiu, wysuń paluszka, żebym wiedziała już robisz się
tłusty." Lecz Jaś nie wystawiał jej palca, lecz kosteczkę, a starucha,
która miała mętne oczy i nic nie widziała, myślała, że to palec Jasia,
dziwiła się, że wcale nie robi się tłusty. Gdy minęły cztery tygodnie, a
Jaś wciąż był chudy, straciła cierpliwość i nie chciała dłużej czekać.
"Jazda, Małgosiu," zawołała do dziewczynki, "Uwiń się i nanoś wody:
Czy Jaś jest tłusty czy nie, jutro go zarżnę i ugotuję." Ach, jak
płakała biedna siostrzyczka, gdy nosiła wodę, a łzy ciekły jej po
policzkach! "Drogi Boże, pomóż nam," wołała, "Gdyby nas dzikie
zwierzęta pożarły, umarlibyśmy przynajmniej razem." -- "Oszczędź sobie
tej paplaniny," powiedziała starucha, "Nic ci nie pomoże."

Wczesnym rankiem Małgosia musiała wyjść, by powiesić kocioł z wodą i
rozpalić ogień. "Najpierw będziemy piec," powiedziała starucha.
"Rozpaliłam już w piecu i zagniotłam już ciasta." Pchnęła biedną
Małgosią w kierunku pieca, z którego płomienie już buchały. "Właź,"
powiedziała wiedźma, "i zobacz, czy już dobrze nagrzany, żebym mogła
wsunąć chleb." I chciała zamknąć piec, gdy Małgosia będzie już w
środku. Małgosia miała się tam smażyć, bo wiedźma też chciała ją zjeść.
Małgosia jednak połapała się, co starucha miała w planie i powiedziała:
"Nie wiem, jak mam to zrobić; jak mam tam wejść? -- "Głupia gęś,"
powiedziała starucha. "Przecież widzisz, że otwór jest wystarczająco
duży. Sama bym wlazła." Potem ruszyła na czworaka pod piec i wsadziła w
jego otwór głowę. Wtedy Małgosia ją pchnęła, że stara wjechała głęboko
do środka. Zamknęła żelazne drzwi i zasunęła rygiel. Hu! Zaczęła ryczeć,
całkiem potwornie, ale Małgosia uciekła, a bezbożna wiedźma spaliła się
marnie.

Małgosia pobiegła prosto do Jasia, otworzyła stajenkę i zawołała:
"Jasiu, jesteśmy zbawieni. Stara wiedźma nie żyje." Jaś wyskoczył jak
ptak z klatki, gdy Małgosia otworzyła mu drzwi. Dzieci bardzo się
cieszyły, objęły się za szyję i skakały w kółko całując się. A ponieważ
niczego nie musiały już się obawiać, weszły z powrotem do domu wiedźmy.
We wszystkich rogach stały tam skrzynie z perłami i drogimi kamieniami.
"To jeszcze lepsze niż krzemyki.," powiedział Jaś, i napychał swoje
kieszenie, ile wlazło. Małgosia zaś powiedziała: "Ja też chcę coś
przynieść do domu." i napełniła do pełna swój fartuszek. --"Musimy już
ruszać w drogę," powiedział Jaś, "żeby wyjść z lasu czarownic." Gdy
już szli parę godzin, trafili nad wielką wodę. "Nie możemy przejść na
drugą stronę," rzekł Jaś, "Nie ma tu kładki ni mostu"- "ani żaden
statek nie płynie," dodała Małgosia, "ale tam płynie biała kaczuszka.
Jeśli ją poproszę, to pomoże nam przejść."

I wtedy zawołała:

"Kaczuszko, kaczuszko
To Jaś i Małgosia, maleńkie dziateczki
Nie widzą mostu ani kładeczki
Weź nas na grzbiet biały. By dzieci tak nie stały"

Kaczuszka podpłynęła, a Jaś usiadł na nią i poprosił siostrzyczkę, by
usiadła obok. "Nie," powiedziała Małgosia, kaczuszka miałaby za
ciężko. Przewiezie nas jedno po drugim." I tak też zrobiło dobre
zwierzątko. A gdy już szczęśliwie byli na drugiej stronie i chwileczkę
już szli, las stawał się coraz bardziej znajomy i w końcu zobaczyli z
daleka dom ojca. Wtedy zaczęli biec, rzucili się do izby i zawiśli ojcu
na szyi. Ojciec nie zaznał ni jednej szczęśliwej godziny, od kiedy
dzieci w lesie zostawił. Macocha zaś umarła. Małgosia opróżniła swój
fartuch, tak że perły i drogie kamienie po izbie skakały, a Jaś dorzucał
garść za garścią ze swoich kieszeni. Tak skończyły się wszelkie troski i
odtąd żyli razem w radości. To już koniec mojego bajania, bierz się do
łapania., bo tam leci mysz, a kysz, a kysz,. A kto ją złapie za ogon lub
szyję, niech se z jej futra kapotę uszyje.
