# author: Gebrüder Grimm
# source: tbc
# url: https://www.grimmstories.com/pl//grimm_basnie/bajeczki_o_zabce
# note: copyright of translation tbc

## Bajeczki o żabce 

I

Było sobie raz dziecko. Mamusia dawała mu co dzień po południu miseczkę
z mlekiem, nadrobiwszy w nią bułeczki, a dziecko siadało z tym przed
domem. Gdy tylko zaczynało jeść, ze szczeliny w murze wychodziła mała,
zielona żabka, zanurzała pyszczek w mleku i jadła razem z dzieckiem.
Dziecko lubiło ją bardzo, a jeśli siadło sobie z miseczką przed domem, a
żabka nie przychodziła zaraz, wołało:

- Żabko, żabko, śpiesz się, śpiesz,
Masz tu mleczko, bułkę też!

Żabka przybiegała natychmiast i z apetytem zabierała się do jedzenia.

Przez wdzięczność dla dobrego dziecka przynosiła mu żabka ze swych
ukrytych skarbów różne piękne rzeczy, błyszczące kamienie, perły i złote
zabawki. Ale piła tylko mleko, a kruszynek bułki nie chciała tknąć.
Rozgniewało się raz dziecko, uderzyło ją lekko łyżką po głowie i rzekło:

- Głuptasie, jedz i bułkę!

Matka, która stała w kuchni, usłyszała, że dziecko jej rozmawia z kimś,
a gdy ujrzała, że bije ono łyżką żabkę, wybiegła z wielkim polanem i
zabiła poczciwe zwierzątko.

Od tego czasu w dziecku zaszła dziwna zmiana. Póki żabka jadła z nim,
rosło i nabierało sił, teraz zaś utraciło swe różowe policzki i poczęło
chudnąć. Niezadługo w nocy zahukała pójdźka, a raszka naznosiła gałązek
i liści na wieniec żałobny i wkrótce potem dziecię legło na marach.

II

Pewna sierotka siedziała pod murem miejskim i przędła. Wtem ujrzała, jak
ze szczeliny w murze wyszła zielona żabka. Sierotka szybko rozpostarła
obok siebie niebieską jedwabną chustkę, gdyż żabki bardzo to lubią. Gdy
tylko żabka ujrzała niebieską chustkę, zawróciła, a po chwili przyszła
znowu niosąc małą, złotą koronę, którą położyła na chustce, i znów
zawróciła.

Dziewczynka podniosła koronę, która błyszczała pięknie i była misternej
roboty.

Po chwili żabka przyszła po raz drugi, a gdy nie ujrzała już korony,
podpełzła do muru i z rozpaczy poczęła bić o niego głową, aż padła
martwa na ziemię.

A gdyby dziewczynka nie ruszała korony, żabka z pewnością wyniosłaby z
ukrycia wiele jeszcze ze swoich skarbów.

III

Żabka woła:

- Kum, kum, kum!

Dziecko na to:

- Chodź no tu!

Żabka z kryjówki swej wyskakuje, dziecko o siostrę ją wypytuje.

- Czyś spotkała Czerwoną Pończoszkę? - rzecze.

- Ale gdzież tam! - żabka zaskrzeczy - Kum, kum, kum!
