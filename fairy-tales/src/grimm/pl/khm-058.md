# author: Gebrüder Grimm
# source: tbc
# url: https://www.grimmstories.com/pl//grimm_basnie/pies_i_wrobel
# note: copyright of translation tbc

## Pies i wróbel 

Pewien piec owczarek miał niedobrego pana, który go głodził. Nie mogąc
dłużej tego wytrzymać piec, choć z żalem, pana porzucił. Idąc drogą
spotkał wróbla, który rzekł do niego:

- Bracie psie, czemuś taki markotny?

A pies mu odpowiedział:

- Głodny jestem, a nie mam co jeść.

Na to wróbel:

- Mój drogi, chodź ze mną do miasta, a już ja ciebie nakarmię.

Poszli więc razem do miasta, a kiedy stanęli przed sklepem rzeźnika,
wróbel rzekł do psa:

- Zaczekaj tu, a ja ci dziobem zepchnę kawałek mięsa - usiadł na
ladzie, rozejrzał się, czy nikt go nie widzi, i dopóty dziobał, szarpał
i spychał leżący z brzegu kawałek, dopóki nie zsunął się on na ziemię.
Wtedy pies go chwycił, pobiegł za róg i pożarł. A wróbel powiedział:

- Chodźmy teraz do drugiego rzeźnika, postaram ci się tam o jeszcze
jeden kawałek, żebyś się najadł do syta.

Kiedy pies zeżarł i drugi kawałek, wróbel go spytał:

- No i co, bracie, najadłeś się?

- Tak, mięsa się najadłem - odparł pies - ale przydałoby się jeszcze
troszkę chleba.

Na to wróbel:

- Dostaniesz i chleb, chodź ze mną.

Zaprowadził go do piekarza i zepchnął z lady parę bułek, które potoczyły
się na ziemię; kiedy zaś psu było tego mało, wróbel zaprowadził go do
następnej piekarni i zsunął mu jeszcze więcej bułek. Gdy pies je
wszystkie zżarł, wróbel zapytał:

- No i co, bracie, najadłeś się już?

- Tak - odparł pies - chodźmy teraz trochę za miasto.

Wyszli więc razem za miasto na drogę. Pogoda była piękna i ledwie minęli
rogatki, pies rzekł:

- Zmęczony jestem, chętnie bym się zdrzemnął.

- A pośpij sobie - odparł wróbel - ja przez ten czas przycupnę na
gałęzi.

Pies położył się na środku drogi i zasnął. Kiedy tak leżał i spał,
nadjechał woźnica furmanką zaprzęgniętą w trójkę koni, wiózł dwie
beczułki wina. Kiedy wróbel zobaczył, że furmanka wcale nie zjeżdża na
bok, tylko toczy się prosto koleiną, w której ułożył się pies, zawołał:

- Hej, woźnico, nie czyń tego, bo cię w biedę wpędzę!

Woźnica zaś burknął pod nosem:

- Już ty mnie w biedę nie wpędzisz - strzelił z bicza i przejechał psa,
tak że koła na śmierć go zmiażdżyły.

Wróbel krzyknął:

- Przejechałeś na śmierć mego brata psa, będzie cię to kosztowało konia
i furmankę.

- Patrzcie go, konia i furmankę - mruknął woźnica - ja się tam ciebie
nie boję! - i pojechał dalej.

Wróbel zaś wsunął się pod płachtę i póty dziobał szpunt, póki go nie
wyciągnął: i całe wino z beczki wyciekło, a woźnica nawet tego nie
zauważył. Kiedy się wreszcie obejrzał, spostrzegł, że z wozu coś kapie,
sprawdził więc beczki i przekonał się, że jedna jest pusta.

- Ach, ja biedny człowiek! - zawołał.

- Jeszcze nie dość biedny - rzekł wróbel, usiadł jednemu z koni na
głowie i wydziobał mu oczy.

Woźnica widząc to wyciągnął motykę i chciał nią trafić wróbla, ale
ptaszek pofrunął w górę, motyka zaś trafiła w łeb konia, który padł
nieżywy.

- Ach, ja biedny człowiek! - jęknął woźnica.

- Jeszcze nie dość biedny - rzekł wróbel i kiedy furmanka zaprzęgnięta
już tylko w dwa konie ruszyła, wlazł pod płachtę i wyciągnął szpunt z
drugiej beczki, tak że wszystko wino z niej wyciekło.

Ledwie woźnica to spostrzegł, krzyknął znowu:

- Ach, ja biedny człowiek!

I znów wróbel odpowiedział:

- Jeszcze nie dość biedny - usiadł drugiemu koniowi na głowie i
wydziobał mu oczy.

Woźnica nadbiegł z motyką i zamierzył się na wróbla, ale ten pofrunął w
górę, a motyka trafiła konia, który padł martwy.

- Ach, ja biedny człowiek!

- Jeszcze nie dość biedny - rzekł wróbel, usiadł trzeciemu koniowi na
głowie i wydziobał mu oczy.

Woźnica, wściekły, uderzył na oślep chcąc trafić wróbla, ale zamiast
niego zabił swego trzeciego konia.

- Ach, ja biedny człowiek! - krzyknął.

- Jeszcze nie dość biedny - odrzekł wróbel. - Teraz ci zniszczę twoje
gospodarstwo - i poleciał.

Woźnica musiał furmankę zostawić na drodze, a sam, wściekły i
zrozpaczony, piechotą wrócił do domu.

- Ach - rzekł do żony - ileż nieszczęść mnie spotkało! Całe wino mi
wyciekło i wszystkie trzy konie padły.

- O, mój mężu - odparła żona - nawiedził nas jakiś niegodziwy ptak!
Sprowadził tu wszystkie ptaki z całej okolicy, obsiadły one naszą
pszenicę i wydziobały ziarno.

Woźnica wyszedł na pole i zobaczył tam tysiące ptaków, które wyjadły mu
całą pszenicę, a wróbel był wśród nich. Woźnica krzyknął:

- Ach, ja biedny człowiek!

- Jeszcze nie dość biedny - odparł wróbel. - Będzie cię to życie
kosztowało - i odleciał.

Woźnica widząc, że stracił cały swój majątek, wrócił do izby i usiadł za
piecem, pełen złości i goryczy. Wróbel zaś pokrzykiwał zza okna:

- Woźnico, będzie cię to życie kosztowało!

Wtedy woźnica chwycił motykę i rzucił nią w wróbla, ale rozbił tylko
szybę w oknie, a w ptaka nie trafił. Wróbel wskoczył do izby, przysiadł
na piecu i zawołał:

- Woźnico, będzie cię to życie kosztowało!

Ten, oszalały z wściekłości, na nic nie bacząc, przerąbał piec na pół, a
potem, goniąc za wróblem, który przelatywał z miejsca na miejsce,
rozbijał kolejno wszystkie sprzęty, lustro, ławy, stół, a na koniec
ściany własnego domu, ptaka nie zdołał jednak trafić. Wreszcie chwycił
go w dłoń.

A kiedy żona zapytała:

- Czy mam go zabić?

Odpowiedział:

- Nie, to byłaby śmierć zbyt łagodna, on zasłużył na bardziej okrutną:
ja bo połknę!

Wsadził go sobie do gardła i połknął.

Wróbel zaś zaczął mu się w brzuchu trzepotać i podfrunął aż do ust.
Wystawił łepek i zawołał:

- Oj, będzie cię to życie kosztowało!

Wtedy woźnica podał żonie motykę i rzekł:

- Żono, zatłucz tego ptaka w mojej gębie!

I żona zamierzyła się, lecz chybiła i trafiła męża w głowę, tak że padł
martwy. Wróbel zaś poleciał hen, w przestworza.
