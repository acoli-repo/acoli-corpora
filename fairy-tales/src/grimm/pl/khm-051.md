# author: Gebrüder Grimm
# source: tbc
# url: https://www.grimmstories.com/pl//grimm_basnie/ptaszynka
# note: copyright of translation tbc

## Ptaszynka 

Pewien leśniczy poszedł raz na polowanie, a gdy się znalazł w głębi
boru, usłyszał nagle jakieś kwilenie, niby płacz dziecka. Poszedł więc
za tym głosem i wkrótce stanął przed wysokim drzewem, na którego
wierzchołku siedziało maleńkie dziecię. Matka bowiem zasnęła z dzieckiem
pod drzewem, jakiś zaś ptak drapieżny, widząc dziecko, uśpione na jej
łonie, porwał je i zaniósł na drzewo. Leśniczy wszedł na drzewo, zdjął
dziecię i w duchu rzekł:

- Zabierz to dziecię do domu i wychowuj je razem ze swoją Lenką

Tak też uczynił. Dzieci podrastały razem w wielkiej miłości. Dziecko zaś
znalezione na drzewie nazwano Ptaszynką, gdyż było porwane przez ptaka.
Ptaszynka i Lenka kochały się tak bardzo, ach, tak bardzo, że gdy się
tylko chwilę nie widziały, ogarniał je smutek.

Miał jednak leśniczy starą kucharkę, która wzięła pewnego wieczora
wiadra i poczęła nosić wodę, a nie raz, lecz wiele razy chodziła do
studni. Ujrzała to Lenka i zapytała:

- Po co nosisz tyle wody?

- Jeżeli nie powtórzysz tego nikomu, to powiem ci - odparła kucharka.

Wówczas Lenka rzekła, że nie powtórzy tego nikomu, a kucharka odparła:

- Jutro raniutko, gdy pan leśniczy pójdzie na polowanie, zgrzeję tę
wodę i ugotuję w niej Ptaszynkę.

Nazajutrz o świcie leśniczy wstał i wyszedł na polowanie, dzieci zaś
leżały jeszcze w łóżeczku. Wówczas Lenka rzekła do Ptaszynki:

- Jeżeli mnie nie opuścisz, to i ja ciebie nie opuszczę!

A Ptaszynka odparła:

- Nigdy, przenigdy!

Na to zaś Lenka:

- Muszę ci więc powiedzieć, że stara kucharka naznosiła wczoraj dużo
wody, a kiedy zapytałam, po co to robi, rzekła, że jeżeli nie powtórzę
tego nikomu, to mi powie. Ja jej przyrzekłam, że nikomu tego nie
powtórzę, a ona odparła, że raniutko, gdy tatuś pójdzie na polowanie
zagotuje wodę, wrzuci cię do kotła i ugotuje. Ale my wstańmy szybko,
ubierzmy się i uciekajmy razem!

Wstały więc dzieci, ubrały się prędziutko i wyszły z domu. Tymczasem gdy
woda zagotowała się w kotle, stara kucharka poszła do sypialni po
Ptaszynkę. A gdy się zbliżyła do łóżeczka, spostrzegła, że dzieci już w
nim nie ma. Przelękła się więc i pomyślała:

- Co to będzie, gdy leśniczy wróci i nie zastanie dzieci w domu? Muszę
posłać za nimi, może je jeszcze dogonią!

Posłała więc kucharka trzech parobków, aby dogonili dzieci. Kiedy dzieci
ujrzały z daleka parobków, rzekła Lenka do Ptaszynki:

- Jeżeli mnie nie opuścisz, to i ja ciebie nie opuszczę!

A Ptaszynka odparła:

- Nigdy, przenigdy!

Na to zaś Lenka:

- Stań się więc ty krzakiem róży, ja zaś różą na nim.

Kiedy trzej parobcy przybyli na to miejsce, ujrzeli tylko krzak róży i
piękną różyczkę na nim, dzieci zaś ani śladu nie było. Pomyśleli więc:

- Już ich chyba nie dogonimy.

I powrócili do domu mówiąc kucharce, że nie widzieli nic prócz krzaczka
róży. Ale stara kucharka złajała ich:

- Ach, wy głupcy, trzeba było krzaczek ściąć, a różyczkę zerwać i
przynieść do domu. Biegnijcie szybko, może tam jeszcze stoją.

Poszli więc parobcy po raz drugi, ale gdy ich dzieci ujrzały z daleka,
rzekła lenka do Ptaszynki:

- Jeżeli mnie nie opuścisz, to i ja ciebie nie opuszczę!

A Ptaszynka odparła:

- Nigdy, przenigdy!

Na to Lenka:

- Stań się więc ty kościołem, a ja w nim koroną.

Kiedy trzej parobcy przybyli na to miejsce, ujrzeli tylko piękny kościół
i złotą koronę na nim. Pomyśleli więc:

- Już ich chyba nie dogonimy!

Powrócili do domu i opowiedzieli kucharce, że ani dzieci, ani krzaczka
już nie było, a był tylko piękny kościół, a w nim złota korona.

- Ach, wy głupcy - złajała ich kucharka - dlaczego nie zburzyliście
kościoła i nie przynieśliście korony do domu?

Teraz już kucharka sama ruszyła w pogoń wraz z trzema parobkami. Kiedy
dzieci ujrzały parobków, rzekła Lenka do Ptaszynki:

- Jeżeli mnie nie opuścisz, to i ja ciebie nie opuszczę!

A Ptaszynka odparła:

- Nigdy, przenigdy!

Na to zaś Lenka:

- Stań się więc stawem, a ja kaczuszką na nim.

Gdy jednak złą kucharka nadeszła i ujrzała staw, a na nim kaczuszkę,
nachyliła się nad wodą, aby wypić cały staw. Ale kaczuszka podpłynęła
szybko, chwyciła ją dzióbkiem za włosy i wciągnęła do wody. Tak to stara
czarownica utonęła w stawie.

Dzieci zaś wróciły uradowane do domu, a jeśli nie umarły dotąd, to z
pewnością żyją jeszcze.
