# author: Gebrüder Grimm
# source: tbc
# url: https://www.grimmstories.com/pl//grimm_basnie/gladzica
# note: copyright of translation tbc

## Gładzica 

Od dawien dawna ryby nie były zadowolone, że w ich państwie nie ma
porządku. Nikt nie liczył się z nikim, każdy pływał w prawo, w lewo, jak
mu się podobało, wciskał się pomiędzy tych, którzy chcieli trzymać się
gromadą, albo tarasowali im drogę, silniejszy słabszemu wymierzał ciosy
ogonem, odtrącał go brutalnie albo po prostu pożerał, na nic nie
zważając.

- Jakby to było dobrze, gdybyśmy miały króla, który wprowadziłby
wreszcie praworządność i sprawiedliwość - mówiły ryby.

I postanowiły obrać królem tego, który potrafi najprędzej przedrzeć się
przez nurt i pospieszyć z pomocą słabszym.

Zwartą kolumną ustawiły się przy brzegu i szczupak dał ogonem znak, na
który wszystkie ryby ruszyły przed siebie. Szczupak wystrzelił naprzód
jak strzała, a za nim śledź, kiełb, okoń, karp i jak się tam one jeszcze
zowią. Gładzica płynęła wraz z innymi z nadzieją, że i ona dotrze do
celu.

Nagle rozległ się okrzyk:

- Śledź płynie pierwszy! Śledź płynie pierwszy!

- Kto tam pierwszy? Kto pierwszy? - postękiwała płaska, niezgrabna
gładzica, która pozostała daleko w tyle.

- Śledź, śledź! - brzmiała odpowiedź.

- Goły śledź? - cedziła przez zęby. - Goły śledź?

Od tej pory gładzica za karę ma krzywy pyszczek.
