# author: Gebrüder Grimm
# source: tbc
# url: https://www.grimmstories.com/pl//grimm_basnie/stary_rinkrank
# note: copyright of translation tbc

## Stary Rinkrank 

Był sobie raz król, który miał córkę. Kazał on zbudować szklaną górę i
rzekł:

- Kto tę górę pokona i nie spadnie, ten dostanie moją córkę za żonę.

A oto zjawił się młodzian, który z całego serca umiłował królewnę, i
zapytał króla, czy odda mu swą córkę. Król odrzekł, że tak, jeśli zdoła
wejść na szklaną górę i nie spadnie, to królewnę dostanie. Królewna
postanowiła wybrać się na szklaną górę razem z narzeczonym, żeby go
podtrzymać, jeśli się pośliźnie. Król przystał na to. Ruszyli więc oboje
razem, a kiedy byli już na szczycie, królewna pośliznęła się i upadła, a
wtedy szklana góra otworzyła się i pochłonęła ją. Narzeczony nawet nie
zauważył, gdzie jego ukochana się podziała, bo góra zaraz się za nią
zamknęła. Zaczął więc strasznie rozpaczać i lamentować. Król też bardzo
się tym zasmucił i kazał szklaną górę rozłupać, myślał bowiem, że wtedy
można będzie wydobyć z niej jego córkę. Nie udało się jednak znaleźć
miejsca, gdzie biedaczka wpadła.

Tymczasem królewna obsunęła się na samo dno góry, do wielkiej pieczary.
Stary dziad z długą brodą wyszedł jej na spotkanie. Powiedział, że jeśli
zgodzi się służyć mu i robić wszystko, co jej rozkaże, to daruje jej
życie. W przeciwnym razie będzie ją musiał zabić. Królewna zgodziła się
spełniać każde jego polecenie. Co dzień rano starzec wyjmował z kieszeni
drabinę, przystawiał ją do góry i wyłaził po niej na świat boży, po czym
wciągał drabinę ze sobą. Królewna zaś musiała gotować mu jedzenie, słać
łóżko i krzątać się koło gospodarstwa. Kiedy dziad wracał do domu,
przynosił ze sobą zawsze mnóstwo srebra i złota.

Po wielu latach służby królewna się zestarzała i odtąd nazywał ją
,,jejmością'', sam zaś kazał się nazywać ,,starym Rinkrankiem''.
Pewnego razu stary Rinkrank wyszedł jak zwykle z domu, królewna zaś
posłała mu łóżko i pozmywała naczynia, po czym zamknęła wszystkie drzwi
i okna, zostawiając tylko szparkę w rozsuwanym oknie, przez które
światło wpadało do jaskini.

Kiedy starzec wrócił, zapukał do drzwi wołając:

- Jejmość pani, otwórz mi drzwi!

- Nie - odrzekła. - Nie otworzę ci drzwi, stary Rinkranku!

Wtedy on przemówił:

Oto biedny Rinkrank stoi
u zamkniętych twych podwoi,
prosi ciebie, jejmość pani,
zmyj naczynie po śniadaniu!

- Już zmyłam po tobie naczynie - odrzekła królewna.

A on na to:

Oto biedny Rinkrank stoi
u zamkniętych twych podwoi,
bądź tak dobra, jejmość pani,
i przygotuj mi posłanie!

- Już ci łóżko posłałam - rzekła królewna.

On zaś na to:

Oto biedny Rinkrank stoi
u zamkniętych twych podwoi,
po raz wtóry każe ci,
byś mu otworzyła drzwi!

Po czym obiegł dom dokoła i zobaczył szparkę w oknie. Pomyślał sobie:

- Trzeba by zajrzeć do środka, co też ona tam robi i dlaczego nie chce
mi drzwi otworzyć.

Chcąc zerknąć przez szparę spróbował wcisnąć w nią głowę, ale z powodu
bujnej brody głowa ani rusz nie mogła się zmieścić. Wsadził więc
najpierw brodę i ledwie to zrobił, nadeszła królewna i zasunęła okno
pociągnąwszy za sznurek, który do niego wcześniej przywiązała, i broda
znalazła się w potrzasku. Rinkrank jął żałośnie zawodzić, że go to
bardzo boli, i prosić, by mu jejmość brodę z potrzasku wypuściła.

Ona zaś rzekła: dopiero wtedy, gdy da jej drabinę, po której wydostanie
się z góry. Czy chciał, czy nie chciał, musiał jej wreszcie powiedzieć,
gdzie jest drabina. Królewna uwiązała wpierw długi sznurek do
rozsuwanego okna, po czym wdrapała się po drabinie na szczyt góry i
dopiero będąc na wolności pociągnęła za sznurek i otworzyła okno.
Pośpieszyła wtedy do ojca i opowiedziała mu, co jej się przydarzyło.
Król bardzo się ucieszył z powrotu córki. I jej narzeczony też żył
jeszcze. Potem poszli wszyscy razem, rozłupali górę i znaleźli w niej
starego Rinkranka i jego srebro i złoto. Król kazał złego dziada zabić,
a jego skarby zabrał ze sobą. Królewna zaś dostała swego wiernego
narzeczonego za męża i oboje żyli szczęśliwie aż do śmierci.
