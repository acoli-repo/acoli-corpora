# author: Gebrüder Grimm
# source: tbc
# url: https://www.grimmstories.com/pl//grimm_basnie/zlodziej_i_jego_mistrz
# note: copyright of translation tbc

## Złodziej i jego mistrz 

Jan chciał nauczyć syna jakiegoś rzemiosła; idzie więc do kościoła,
modli się do Pana Boga i pyta, co przyniosłoby mu największy pożytek; za
ołtarzem zaś stoi zakrystian i szepcze:

- Złodziejstwo, złodziejstwo.

Wraca więc Jan do syna i powiada, że powinien uczyć się złodziejstwa, bo
taka jest wola Pana Boga. Rusza zatem wraz z synem do poszukiwanie
człowieka, który zna się na złodziejstwie. Idą, idą już bardzo długo, aż
zachodzą do wielkiego lasu. Stoi tam mały domek, a w domku siedzi stara
baba. Jan zwraca się do niej:

- Czy nie spotkała pani człowieka, który by się znał na złodziejstwie?

- Tego możecie się tutaj nauczyć - odpowiada starucha - mój syn jest
mistrzem w tym rzemiośle.

Jan pyta więc jej syna, czy potrafi dobrze kraść. Mistrz złodziejski
odpowiada:

- Już ja waszego syna nauczę, czego należy; przyjdźcie tu za rok, a
jeśli rozpoznacie swego syna, to nie będę od was żądał żadnej zapłaty za
naukę, jeśli go zaś nie rozpoznacie, to będziecie mi musieli zapłacić
dwieście talarów.

Ojciec wraca do domu, syn zaś uczy się złodziejstwa i czarowania. Po
roku ojciec wyrusza w drogę i duma, zatroskany, jakim sposobem ma
rozpoznać syna. Idąc tak i dumając spotyka krasnoludka, który go pyta:

- Człowieku, co wam się przytrafiło? Taką macie zakłopotaną minę.

- Ach - odpowiada Jan - przed rokiem pozostawiłem mego syna u mistrza
złodziejskiego na nauce; ten mi kazał przyjść po roku i jeśli wtedy nie
rozpoznam mego syna, to będę musiał mu zapłacić dwieście talarów, jeśli
go zaś rozpoznam, to nic nie zapłacę; a teraz tak się martwię, że syna
nie rozpoznam, i nie wiem skąd wezmę tyle pieniędzy.

Krasnoludek poradził wziąć ze sobą skórkę chleba i trzymając ją w ręku
stanąć pod okapem; na belce, gdzie wiszą garnki, gdzie stał koszyk, z
którego wyjrzy ptaszek, i to będzie właśnie jego syn.

Jan wchodzi do izby, staje pod koszykiem i ucina skórkę razowego chleba;
z koszyka wychyla się ptaszek i przygląda mu się.

- Hej, mój synu, to ty tam siedzisz! - woła ojciec.

Syn cieszy się, że widzi ojca; a mistrz złodziejski powiada:

- Diabeł cię tego nauczył; jakżebyś inaczej syna rozpoznał?

- Ojcze, chodźmy stąd - rzekł syn.

Ojciec z synem ruszają więc z powrotem do domu; po drodze spotykają
nadjeżdżającą karetę. I syn mówi do ojca:

- Zamienię się w wielkiego charta, a wtedy będziesz mógł za mnie
zażądać dużo pieniędzy.

Z karety wychyla się pan:

- Hej, człowieku, sprzedajcie mi tego psa.

- A dobrze, panie - odpowiada ojciec.

- Ile za niego chcecie?

- Trzydzieści talarów.

- No, no, człowieku, to bardzo dużo; ale niech tam, piękna z niego
sztuka, więc go biorę.

Pan zabiera psa do swej karety, ale ledwie kawałek drogi ujechali, pies
tłukąc szybę wyskakuje przez okno i przybrawszy znów postać człowieka
wraca do swego ojca.

I razem wracają do domu. Następnego dnia w sąsiedniej wiosce odbywa się
targ; chłopiec mówi więc do ojca:

- Zamienię się teraz w pięknego konia, a ty mnie sprzedasz; kiedy mnie
już sprzedasz, musisz mi zdjąć wędzidło, bo inaczej nie będę mógł
zamienić się z powrotem w człowieka.

Ojciec prowadzi więc konia na targ; zjawia się mistrz złodziejski i
kupuje od niego konia za sto talarów, ale ojciec zapomina zdjąć mu
wędzidło. Mistrz złodziejski zabiera konia ze sobą do domu i stawia go w
stajni. Widząc przechodzącą sługę koń przemawia do niej:

- Zdejmij mi wędzidło! Zdejmij mi wędzidło!

Sługa przystaje i słucha:

- Co to, potrafisz gadać?

Podchodzi i zdejmuje mu wędzidło. I koń zamienia się we wróbla i przez
drzwi wylatuje ze stajni; ale mistrz złodziejski staje się również
wróblem i zaczyna go ścigać. Rzucają się na siebie i zaczynają się bić;
mistrz przegrywa, wpada do wody i zamienia się w rybę. Wówczas chłopiec
również zamienia się w rybę; i znów obaj rzucają się na siebie i mistrz
przegrywa walkę. Zamienia się więc w kurę, a chłopiec zamienia w lisa i
odgryza mistrzowi głowę; ten pada martwy i nie żyje aż po dziś dzień.
