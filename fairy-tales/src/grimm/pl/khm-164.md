# author: Gebrüder Grimm
# source: tbc
# url: https://www.grimmstories.com/pl//grimm_basnie/szklana_trumna
# note: copyright of translation tbc

## Szklana trumna 

Niech nikt nie mówi, że biedny krawiec nie może daleko zajść i dojść do
wielkich zaszczytów, nie trzeba bowiem nic więcej, jak tylko to by
trafił na właściwą kuźnię, i, co najważniejsze, żeby miał szczęście.
Taki właśnie zręczny i porządny krawczyk udał się na wędrówkę i doszedł
do wielkiego lasu, a ponieważ nie znał drogi, zabłądził. Nastała noc i
nie pozostało nic innego, jak tylko w tej straszliwej samotni szukać
jakiegoś schronienia. W miękkim mchu znalazłby z pewnością miękkie łoże,
lecz strach przed dzikimi zwierzętami nie dawał mu spokoju i musiał się
zdecydować, by przenocować na drzewie. Wyszukał sobie wielki dąb, wszedł
na sam czubek i dziękował Bogu, że miał przy sobie żelazko, bo inaczej
zwiałby go wiatr, który gnał ponad szczytami drzew.

Po paru godzinach w ciemności, nie bez dreszczy i zwątpienia, ujrzał
nieopodal promyk światła, a ponieważ pomyślał, że to pewnie ludzka
siedziba, gdzie lepiej by było niż na konarach drzewa, zszedł ostrożnie
na dół i poszedł za światłem. Zaprowadziło go do małego domku,
uplecionego z trzciny i sitowia. Odważnie zapukał, drzwi otworzyły się i
przy świetle wypadającego światła ujrzał starego jak świat ludka, który
nosił na sobie odzienie z pozszywanych ze sobą kolorowych szmatek. "Kto
wy? Czego chcecie?" zapytał chropawym głosem. "Jestem biednym
krawcem," odpowiedział, "noc zastała mnie w dziczy, i proszę waz
bardzo, byście mnie do swojej chaty przyjęli" -- "Idź swoją drogę,"
odparł starzec posępnym tonem, "Z włóczęgami nie chcę mieć nic do
czynienia, poszukaj sobie schronienia gdzie indziej." Po tych słowach
chciał czmychnąć z powrotem do domu, ale krawiec przytrzymał go za brzeg
surduta i prosił go tak bardzo, że stary, który wcale nie był taki zły,
jakiego udawał, w końcu zmiękł i wziął go do chaty, gdzie dał mu jeść a
potem wskazał w kącie całkiem niezłe legowisko.

Zmęczonego krawca do snu nie trzeba było kołysać, spał sobie smacznie do
samego rana, nawet nie pomyślałby o wstawaniu, gdyby nie wystraszył go
wielki hałas. Straszny wrzask i ryk przeszywał ściany domku. Krawiec,
którego nieoczekiwanie naszła odwaga, skoczył do góry, w pośpiechu
nałożył ubranie i wybiegł na zewnątrz. Ujrzał blisko domu wielkiego
czarnego byka i pięknego jelenia, który toczyli ze sobą ostry bój.
Napierali na siebie z taką wściekłością, że od tupotu ich nóg drżała
ziemia, a powietrze dudniło od ich ryku. Długo nie było wiadomo, który z
nich odniesie zwycięstwo, w końcu jeleń wybił poroże w ciało
przeciwnika, byk zaś straszliwie rycząc opadł na ziemię śmiertelnie
dobity przez parę ciosów jelenia.

Krawiec, który ze zdziwieniem przyglądał się walce, stał przez jakiś
czas nieruchomy, gdy jeleń nagle ruszył na niego i nim ten zdążył uciec
niemal nadział na swoje wielkie poroże. Nie miał czasu do namysłu, bo
działo się wszystko jak na złamanie karku, przez góry i doliny, przez
łąki i lasy. Obiema rękoma trzymał się końców poroża i całkiem oddał się
swemu losowi. Ale nie działo się inaczej, niż jakby leciał. W końcu
jeleń zatrzymał się przed skalną ścianą i opuścił miękko krawca.
Krawiec, bardziej umarły niż żywy, nie potrzebował wiele czasu, by
wrócić do zmysłów. Gdy co nieco otrzeźwiał, jeleń, który wciąż koło
niego stał, uderzył w osadzone w ścianie drzwi z taką mocą, że je
wyważył. Buchnęły płomienie, za nimi uleciał dym, który przesłonił
jelenia jego oczom. Krawiec nie wiedział, co robić ani dokąd iść, by
dotrzeć z tego pustkowia do ludzi. Gdy stał tak zagubiony, ze skały
zabrzmiał głos, który zawołał: "Wejdź bez lęku, nie stanie ci się
krzywda." Wahał się wprawdzie, lecz pchany tajemniczą mocą, usłuchał
głosu i wszedł przez żelazne drzwi do wielkiej przestronnej sali, której
sufit, ściany i podłogi wyłożone były ciętym w kwadraty polerowanym
kamieniem, na każdym zaś wyryty był jakiś nieznany znak. Pełen podziwu
przyjrzał się wszystkiemu i właśnie zamierzał wyjść, gdy znów usłyszał
głos, który do niego mówił: "Wejdź na kamień, który leży po środku
sali, czeka cię wielki e szczęście."

Jego odwaga urosła już tak bardzo, że spełnił rozkaz. Kamień począł
zapadać się pod jego stopami i opadł w końcu powoli na dół. Gdy stanął
nieruchomo, a krawiec się rozejrzał, znalazł się w sali, tak wielkiej
jako i poprzednia, tu jednak było więcej do zobaczenia i podziwiania. W
ścianach wyciosane były wgłębienia, w których stały naczynia z
przeźroczystego szkła, wypełnione kolorowym spirytusem, albo
niebieskawym dymem. Na podłodze sali stały naprzeciw siebie dwie duże
skrzynie ze szkła, które wzbudzały w nim wielką ciekawość. Gdy podszedł
do jednej, ujrzał w niej piękną budowlę, podobną do zamku, otoczonego
przez budynki gospodarcze, stajnie, stodoły i wielką ilość innych
wspaniałych rzeczy. Wszystko było małe, lecz starannie i precyzyjnie
dopracowane, zdawało się być zrobione ręką znającą się na sztuce,
wycięte z największą dokładnością.

Nie odwróciłby jeszcze oczu od oglądania tych rzadkości, gdyby jeszcze
raz nie usłyszał głosu. Kazał mu odwrócić się i spojrzeć do szklanej
skrzyni naprzeciwko. Jego zdziwienie było jeszcze większe, gdy w środku
ujrzał dziewczynę wielkiej urody. Leżała we śnie, otulona długimi
włosami blond niczym w drogocennym płaszczu. Oczy były zaciśnięte, lecz
pełne życia kolory twarzy i wstążka, którą oddech poruszał tam i z
powrotem, nie pozwalały wątpić, że żyje. Krawiec przyglądał się pięknej
dziewczynie z bijącym sercem, gdy nagle otworzyła oczy i wzdrygnęła się
w radosnym przestrachu. "Dobre nieba," zawołała, "moja wolność się
zbliża! Prędko, prędko pomóż mi wyjść z mojego więzienia. Jeśli
przesuniesz rygiel na szklanym wieku, będę wybawiona." Krawiec usłuchał
nie zwlekając, ona zaś natychmiast podniosła szklane wieko do góry,
wyszła ze skrzyni i pospieszyła do rogu sali, gdzie owinęła się w długi
płaszcz. Potem usiadła na kamieniu, młodzieńcowi kazała podejść, a
złożywszy na jego ustach miły pocałunek, rzekła "Mój od dawna
wytęskniony Oswobodziciel, dobre nieba przyprowadziły cię do mnie i moim
cierpieniom wyznaczyły kres. Tego samego dnia, którego się skończyły,
zacznie się twoje szczęście. Nieba wyznaczyły cię na mojego męża, będę
cię kochała i obsypię cię wszelkim ziemskim dobrem, swój żywot pędzić
będziesz w niezmąconej radości. Usiądź i posłuchaj opowieści mego
losu."

Jestem córką bogatego hrabiego. Moi rodzice umarli, gdy byłam jeszcze
bardzo młoda. W ostatnich słowach polecili mnie mojemu starszemu bratu,
u którego mnie wychowano. Kochaliśmy się tak mocno, tak bardzo
zgadzaliśmy się w naszych poglądach i upodobaniach, że postanowiliśmy
nigdy nie brać ślubu, lecz żyć razem do końca naszych dni. W naszym domu
nigdy nie brakowało towarzystwa. Przyjaciele i sąsiedzi odwiedzali nas
często, a dla wszystkich byliśmy gościnni ze wszech miar. I tak było też
pewnego wieczoru, gdy do naszego zamku przyjechał pewien nieznajomy i
udając, że zdąży do najbliższej miejscowości prosił o nocleg.
Spełniliśmy jego prośbę w szczodrej życzliwości, a on zabawiał nas w
najlepsze podczas wieczerzy dysputą przeplataną opowieściami. Mojemu
bratu tak się spodobał, że poprosił go, by został z nami parę dni, na co
się też zgodził wahając się nieco wprzódy. Od stołu wstaliśmy późno w
nocy, nieznajomemu wskazano pokój, a ja pospieszyłam ułożyć zmęczone
członki na miękkim pierzu. Ledwo przysnęłam, zbudziły mnie odgłosy
delikatnej miłej uchu muzyki. Nie umiałam pojąć skąd pochodzą, chciałam
więc wezwać śpiącą w pokoju obok pokojówkę, ku memu zdziwieniu
stwierdziłam, że zaniemogłam, jakaś wielka moc odebrała mi mowę, że nie
mogłam wydobyć z siebie najcichszego nawet dźwięku, jakoby zmora leżała
na moich piersiach. W świetle nocnej lampki ujrzałam nieznajomego, jak
wchodzi poprzez dwoje zamkniętych drzwi do mojego pokoju. Zbliżył się do
mnie i rzekł, że poprzez tajemne moce, które mu służyły, rozkazał
rozbrzmieć powabnej muzyce, by mnie obudzić, a teraz przedziera się
przez wszystkie zamki w zamiarze oddania mi serca i ręki. Moja niechęć
do jego tajemnej sztuki była jednak tak wielka, że nie raczyłam na to
odpowiedzieć. Stał przez jakiś czas bez ruchu, pewnie w nadziei, że
wyczeka bardziej przychylnej decyzji, gdy jednak ciągle milczałam,
oświadczył w gniewie, że się zemści i znajdzie na środek, by ukarać moją
dumę, poczym opuścił mój pokój. Niepokój był moim towarzyszem tej nocy,
zasnęłam dopiero nad rankiem. Gdy się zbudziłam, pospieszyłam do mego
brata, by mu powiedzieć, co się wydarzyło, tylko że nie zastałam go w
pokoju, służący powiedział mi, że o świcie wyjechał z nieznajomym na
polowanie.

Nie miałam dobrych przeczuć. Szybko się ubrałam, kazałam osiodłać mojego
wierzchowca i wyjechałam w towarzystwie jednego jeno służącego, w pełnym
pędzie poprzez las. Służący przewrócił się z koniem, a że koń złamał
nogę, nie mógł pojechać za mną. Jechałam dalej bez ustanku, a po paru
minutach ujrzałam nieznajomego z pięknym jeleniem, którego prowadził na
powrozie w moim kierunku. Zapytałam go, gdzie zostawił mojego brata i
jak dopadł tego jelenia, z którego wielkich oczu spływały łzy. Zamiast
mi odpowiedzieć, zaczął się głośno śmiać. Padłam w wielki gniew,
wyciągnęłam pistolet i wypaliłam w potwora, ale kula odbiła się od jego
piersi i trafiła w głowę mojego konia. Spadłam na ziemię, nieznajomy zaś
wymamrotał parę słów, które pozbawiły mnie przytomności.

Gdy doszłam do siebie, byłam w podziemnej krypcie w szklanej trumnie.
Czarnoksiężnik ukazał się raz jeszcze, rzekł, że brata zamienił w
jelenia, że pomniejszył mój zamek ze wszelkim sprzętem i zamknął go w
drugiej ze szklanych skrzyć, lud mój zaś zmienił w dym w szklanych
butelkach. Jeśli ulegnę teraz jego woli, będzie dla niego łatwizna
przywrócić wszystko do pierwotnego stanu. Wystarczy, że otworzy
naczynia, a wszystko wróci do naturalnej postaci. Powiedziałam mu tyle
samo, co za pierwszym razem. Zniknął zostawiając mnie w uwięzieniu, w
którym zapadłam w głęboki sen. Wśród obrazów, które przyszły mą duszę,
był także ten pełen pociechy, że nadejdzie młody człek i uwolni mnie, a
gdy dzisiaj otworzyłam oczy, ujrzałam ciebie i widzę, że mój sen się
spełnił. Pomóż mi wypełnić, co zaszło potem w mojej wizji. Najpierw
musimy przenieść szklaną skrzynię z moim zamkiem na tamten szeroki
kamień.

Kamień, gdy tylko został obciążony, uniósł się do góry z panną i
młodzieńcem i wjechał przez otwór w suficie do górnej sali, skąd bez
trudu wydostali się na zewnątrz. Tutaj panna zdjęła wieko i stało się
wielkie widowisko, zamek, domy i zagrody poczęły się chyżo powiększać by
urosnąć do naturalnej wielkości. Wrócili potem do podziemnej jaskini i
na kamieniu przewieźli wypełnione dymem butelki. Ledwo panna otworzyła
butelki, buchać począł niebieski dym zmieniając się w żywych ludzi, w
których panna rozpoznała swych służących i ludzi. Jej radość była tym
większa, gdy z lasu wyszedł jej brat w ludzkiej postaci, który zabił
zmienionego w byka czarownika. Jeszcze tego dnia zgodnie z obietnicą
panna oddała szczęśliwemu krawcowi swą rękę przed ołtarzem.
