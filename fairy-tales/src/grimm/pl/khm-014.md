# author: Gebrüder Grimm
# source: tbc
# url: https://www.grimmstories.com/pl//grimm_basnie/o_trzech_przadkach
# note: copyright of translation tbc

## O trzech prządkach 

Była raz leniwa dziewczynka, która nie chciała prząść, a matka w żaden
sposób nie mogła jej do tego zmusić. Wreszcie pewnego razu matka
straciła cierpliwość i zbiła leniwą córkę, która poczęła głośno płakać.

Właśnie królowa przejeżdżała koło ich chatki, a usłyszawszy płacz
zatrzymała powóz, weszła do izby i zapytała, za co matka tak bije
dziewczynkę, że krzyki słychać aż na drodze. Kobieta wstydziła się
przyznać, że ma tak leniwą córkę, rzekła więc:

- Nie mogę oderwać jej od kądzieli, ciągle chciałaby prząść, a ja
jestem uboga i nie mogę jej lnu nastarczyć.

Królowa zaś odparła:

- Lubię bardzo warczenie kołowrotka, dajcie mi więc swoją córkę, a
nigdy jej lnu nie zabraknie, będzie sobie przędła do woli.

Matka uradowała się bardzo, a królowa zabrała dziewczynkę. Kiedy
przybyły do zamku, powiodła ją królowa na górę, gdzie w trzech pokojach
pełno było najpiękniejszego lnu.

- Teraz możesz prząść ile dusza zapragnie - rzekła królowa - a kiedy
wszystek ten len uprzędziesz, dostaniesz najstarszego królewicza za
męża. Nie będę zważała na to, że jesteś uboga, twoja niestrudzona
pilność wystarczy za posag.

Dziewczynka przeraziła się bardzo, gdyż nie umiała prząść, i choćby
miała żyć trzysta lat i od rana do nocy siedzieć przy kądzieli, nie
uprzędłaby ani nitki. Kiedy została sama, wybuchła rzewnym płaczem i
siedziała tak trzy dni nie tknąwszy kądzieli.

Trzeciego dnia królowa weszła do niej i zdziwiła się widząc, że praca
jeszcze nie rozpoczęta, ale dziewczynka tłumaczyła się, że nie mogła
pracować z wielkiej tęsknoty za matką i domem. Królowa zadowoliła się tą
wymówką, ale rzekła odchodząc:

- Od jutra musisz się już wziąć do pracy.

Kiedy dziewczynka została znowu sama, podeszła strapiona do okna. Wtem
ujrzała trzy kobiety, z których jedna miała szprotawą stopę, druga
wielką wargę dolna, zwisającą na podbródek, a trzecia ogromny palec.
Przystanęły pod oknem i zapytały dziewczynkę o powód jej smutku.
Dziewczynka opowiedziała im wszystko, one zaś zaofiarowały jej pomoc,
mówiąc:

- Jeżeli zaprosisz nas na wesele i nie będziesz się nas wstydzić, lecz
nazwiesz nas ciotkami, jeżeli posadzisz nas przy swoim stole, to w kilka
dni uprzędziemy ci cały len.

- Bardzo chętnie - odparła dziewczynka - wejdźcie tylko i siadajcie do
pracy.

Trzy prządki weszły do izby i zabrały się raźno do roboty. Jedna snuła
nitkę i naciskała koło, druga śliniła nitkę, trzecia skręcała ją i
uderzała palcem o stół, a ile razy uderzyła, spadała na podłogę spora
garść pięknego przędziwa. Kiedy królowa przychodziła, dziewczynka
chowała trzy prządki do ostatniej izdebki i pokazywała swe piękne
przędziwo, a królowa nie mogła się jej dość nachwalić.

Gdy pierwsza izba była już pusta, prządki zabrały się do drugiej, potem
do trzeciej, a wkrótce opróżniły i tę. Wówczas pożegnały się z
dziewczynką i rzekły:

- Pamiętaj, coś nam obiecała, wyjdzie ci to na dobre.

Kiedy dziewczynka pokazała królowej puste izby i mnóstwo
najpiękniejszego przędziwa, zaczęto natychmiast szykować wesele, a
królewicz cieszył się bardzo, że dostanie tak pilną i zdolną żonę.
Narzeczona zaś rzekła:

- Drogi królewiczu, mam trzy ciotki, które wyświadczyły mi wiele
dobrego, nie chciałabym więc zapomnieć o nich w chwili szczęścia. Pozwól
mi zaprosić je na wesele i posadzić przy stole.

Królowa i jej syn rzekli:

- Chętnie zgadzamy się na to.

Kiedy się uczta rozpoczęła, weszły do sali trzy prządki w przedziwnych
szatach, a panna młoda rzekła:

- Witajcie, cioteczki.

I posadziła je obok siebie przy stole.

- Ach - rzekł królewicz - skąd masz takie potworne ciotki?

A zbliżając się do pierwszej zapytał:

- Od czego masz taką spłaszczoną nogę?

- Od naciskania koła - odparła - od naciskania koła.

- A ty - zapytał drugą - od czego masz taką obwisłą wargę?

- Od ślinienia nici - odparła - od ślinienia nici.

- A ty - zapytał trzecią - od czego masz taki wielki palec?

- Od kręcenia nici - odparła - od kręcenia nici.

Królewicz przeraził się bardzo i rzekł:

- Od dzisiejszego dnia narzeczonej mojej nie wolno tknąć kądzieli.

W ten sposób pozbyła się dziewczynka na zawsze nieszczęsnego przędzenia.
