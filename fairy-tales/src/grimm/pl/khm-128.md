# author: Gebrüder Grimm
# source: tbc
# url: https://www.grimmstories.com/pl//grimm_basnie/leniwa_przadka
# note: copyright of translation tbc

## Leniwa prządka 

W pewnej wsi żyli sobie mąż i żona, a żona była tak leniwa, że wcale jej
się nie chciało pracować: co jej mąż dał do sprzędzenia, tego do końca
nie uprzędła, a co uprzędła, tego na motki nie zwinęła, tylko zostawiała
na szpulce, tak jak ją zdjęła z kołowrotka. Kiedy mąż ją beształ,
zaczęła pyskować:

- Jakże mam nici zwijać, kiedy motowidła nie mam, idź do lasu i
przynieś drzewa na motowidło.

Strach ją jednak obleciał, że chłop drzewo przyniesie i zrobi z niego
motowidło, a ona będzie potem musiała nici nawijać i prząść wciąż od
początku. Skoczyła po rozum do głowy i wpadła na dobry pomysł. Po
kryjomu pobiegła za mężem do lasu. Kiedy wdrapał się na drzewo, żeby
wybrać i ściąć sposobną gałąź, zaczaiła się na dole w krzakach, gdzie
jej nie mógł dojrzeć i zawołała:

Kto drzewo zrąbie, zginie,
Umrze, kto przędzę zwinie

Chłop uszu nastawił, odłożył na chwilę siekierkę i zamyślił się, co też
to może znaczyć.

- E, co tam - powiedział sobie w końcu. - Głupstwo jakieś! W uszach ci
pewnie dzwoniło, nie ma się czego bać.

Chwycił siekierę i już się nią zamierzył, kiedy znów usłyszał z dołu
wołanie:

Kto drzewo zrąbie, zginie,
Umrze, kto przędzę zwinie

Opuścił siekierę, wystraszony, i znów się zadumał. Po chwili jednak
odwaga mu wróciła i po raz trzeci podniósł siekierę. Po raz trzeci
rozległo się całkiem głośno:

Kto drzewo zrąbie, zginie,
Umrze, kto przędzę zwinie

Tego było już za wiele, odechciało mu się motowidła, zlazł z drzewa i
ruszył z powrotem do domu. Żona pobiegła, ile sił w nogach, bocznymi
dróżkami, żeby przed nim dotrzeć do domu. Kiedy mąż wszedł do izby,
spytała, udając niewiniątko:

- No i co, przyniosłeś ładny kawałek na motowidło?

- Nie - odrzekł. - Widzę, że nic z nawijania nie będzie.

I opowiedział jej, co mu się w lesie przydarzyło. Od tej pory zostawił
ją w spokoju.

Wkrótce jednak zaczął się znów gniewać na nieporządek w domu.

- Żono - powiedział. - Toż to woła o pomstę do nieba, żeby uprzędzone
nici tak się poniewierały.

- Wiesz co - powiedziała żona. - Skoro już nie będziemy mieli
motowidła, to idź ty na strych, a ja zostanę na dole. Będę ci rzucać
szpulę do góry, a ty mi ją będziesz zrzucał na dół i w ten sposób
zwiniemy motek.

- Dobrze, bierzmy się do roboty - zgodził się mąż.

Uczynili, co poradziła żona, a kiedy uporali się z robotą, mąż rzekł:

- Mamy już motki, trzeba je będzie jutro skoro świt wygotować.

Babę znów strach obleciał, powiedziała wprawdzie:

- Dobrze, zaraz o świcie weźmiemy się do gotowania.

Ale już wymyśliła nowy podstęp.

Wstała wczesnym rankiem, rozpaliła ogień pod kuchnią i podstawiła
kocioł, ale zamiast przędzy wrzuciła do niego kłąb pakuł, niech się
gotuje. Poszła potem do męża, który jeszcze leżał w łóżku i rzekła:

- Muszę teraz wyjść, wstań niedługo i zajrzyj do przędzy, co w kotle na
ogniu stoi. Tylko pilnie uważaj, bo jeśli kur zapieje, a ty do kotła nie
zajrzysz, przędza zamieni się w pakuły.

Chłop, chętny do pomocy, zerwał się zaraz z łóżka, żeby nic nie
przegapić i pośpieszył do kuchni. Kiedy jednak zajrzał do kotła,
zobaczył z przerażeniem kłąb pakuł na dnie. Nie odezwał się biedak ani
słowem, pewny, że czegoś nie dopatrzył i sam jest wszystkiemu winien.
Odtąd między mężem i żoną nie było już nigdy mowy o niciach i
przędzeniu. Ale przyznacie, że była to podła baba.
