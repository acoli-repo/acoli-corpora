# author: Gebrüder Grimm
# source: tbc
# url: https://www.grimmstories.com/pl//grimm_basnie/okruchy_ze_stolu
# note: copyright of translation tbc

## Okruchy ze stołu 

Rzekł raz kogucik do swoich kurek:

- Biegnijcie raz dwa do izby, wydziobiemy sobie okruchy ze stołu. Nasza
gospodyni poszła do sąsiadów w odwiedziny.

Kurki na to:

- Nie, ani nam to w głowie, wiesz przecież, jak gospodyni nam zawsze
urąga.

Kogucik upierał się:

- Ale ona nie będzie o tym wiedziała. Chodźcie prędko! Ona by nam nigdy
nic dobrego nie dała.

Kurki powtarzały swoje:

- Nie, nie, nie wejdziemy do izby i koniec!

Kogucik nie dawał im jednak spokoju dopóty, dopóki go nie usłuchały.
Weszły wreszcie do izby, wskoczyły na stół i zaczęły w wielkim pośpiechu
wydziobywać okruchy. I wtedy właśnie powróciła gospodyni, chwyciła zaraz
kij, wypędziła łakomczuchów i przetrzepała im porządnie piórka.

Kiedy już wszyscy znaleźli się na podwórku, kurki zagdakały do kogucika:

- Ko-ko-ko, a nie mówiłyśmy?

A kogucik zaśmiał się i odpowiedział:

- Kukurykuuu! Wiedziałem przecież, że tak będzie!

Po czym wszyscy rozbiegli się w różne świata strony.
