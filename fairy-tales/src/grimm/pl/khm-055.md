# author: Gebrüder Grimm
# source: tbc
# url: https://www.grimmstories.com/pl//grimm_basnie/titelitury
# note: copyright of translation tbc

## Titelitury 

Dawno, dawno temu, żył sobie pewien młynarz, który nieustannie się
przechwalał. Chełpił się ciągle, że jego młyn jest największy w
królestwie, jego mąka zaś -- najbielsza. Mówił o sobie tak dużo, że te
przechwałki dotarły do króla. Władca postanowił spotkać się z młynarzem.
Ten przedstawił go swojej jedynej córce i jak zwykle nie mógł się
powstrzymać od opowiedzenia kolejnej historyjki. -- Jak widzisz, moja
córka jest najpiękniejszą dziewczyną w całym królestwie. -- Rzekł z
dumną miną. Na królu nie wywarło to większego wrażenia, więc młynarz
mówił dalej: -- Jest także bardzo mądra i umie robić różne niezwykłe
rzeczy! Król wciąż milczał. Młynarz tak bardzo chciał mu zaimponować, że
bez namysłu powiedział: -- Umie nawet ze słomy uprząść złoto! Król nie
mógł już dłużej tego słuchać. -- Bardzo dobrze! -- Przyznał. -- Więc
poddajmy ją próbie. Jeśli zamieni słomę w złoto, zostanie sowicie
nagrodzona! A jeśli nie, ja zabiorę ci młyn i wszystko, co masz! I
rozkazał zabrać młynareczkę na zamek. Tam zaś zamknął ją w komnacie ze
snopkiem słomy i kołowrotkiem. -- Do rana masz to zamienić w złoto! --
Rozkazał. Gdy tylko młynareczka została sama, rozpłakała się rzewnie. --
Oto do czego doprowadził ojciec swoimi przechwałkami! -- Wyszeptała
przez łzy. -- Co ja biedna pocznę? Nagle, nie wiadomo skąd, w komnacie
pojawił się stary skrzat z długą białą brodą, cały ubrany na czerwono.
-- Zamienię tę słomę w złoto, jeżeli zechcesz. -- Zaproponował. -- Ale
co mi za to możesz dać? Dziewczyna nosiła na szyi złoty wisiorek w
kształcie serca. -- Weź to, powiedziała. -- To najwartościowsza rzecz,
jaką mam, proszę! Skrzat nie zwlekając zabrał się raźno do roboty.

Nim słońce wzeszło, cała słoma zmieniła się w szczere złoto. Rano, gdy
król wszedł do komnaty, zdumiał się bardzo widząc sześć szpulek złotej
przędzy. Postanowił kuć żelazo póki gorące i natychmiast kazał przynieść
więcej słomy. -- Potrzebuję twojej złotej przędzy. -- Oznajmił. Biedna
młynareczka nie śmiała wyjawić mu prawdy o skrzacie i bała się jeszcze
bardziej niż przedtem. Ale tej nocy tajemniczy skrzat powrócił. -- Co mi
dasz, jeśli pomogę ci i tym razem? -- Zapytał. -- Został mi tylko
pierścień po matce, weź go za swoją pracę. -- Odpowiedziała córka
młynarza. Jeszcze raz krasnal uprządł złoto ze słomy. Następnego ranka
król z radością policzył szpule złotej przędzy. Był tak zadowolony, że
powiedział do dziewczyny: -- Przyrzekam, że ożenię się z tobą, jeżeli
ostatni raz uprzędziesz dla mnie złotą nić. Młynareczka znów wpadła w
rozpacz. Przecież nawet gdyby mały, dziwny skrzat pojawił się ponownie,
to nie miała już nic, co mogłaby mu ofiarować za pomoc.

Płakała cały wieczór, aż do przyjścia krasnala. -- Co mi dasz tym razem?
-- Zapytał skrzat natychmiast. -- Nie mam już nic cennego -- przyznała
ze smutkiem dziewczyna. Wtedy krasnal uśmiechnął się pod nosem. --
Słyszałem, że król chce cię poślubić. -- Powiedział. -- Więc kiedy już
będziesz królową, chcę żebyś mi dała swoje pierwsze dziecko. Jeżeli mi
to przyrzekniesz, uprzędę dla ciebie złotą nić.

Zrozpaczona dziewczyna nie widziała innego rozwiązania, więc musiała się
zgodzić na propozycję skrzata. Do rana cały pokój lśnił od złota.
Ukontentowany król zaczął czynić przygotowania do ślubu. A młynareczce
jakoś udało się go ubłagać, żeby już nigdy nie musiała zamieniać słomy w
złoto. I tak oto król poślubił córkę młynarza. A ku zdumieniu wszystkich
moda para była bardzo szczęśliwa. Kiedy królowa po roku urodziła syna
ich radość nie miała granic. Uszczęśliwiona matka zupelnie zapomniała o
obietnicy danej niegdyś skrzatowi.

Była więc ogromnie przerażona, gdy pewnego dnia pojawił się i
powiedział: -- Czy pamiętasz naszą umowę? Przyszedłem po dziecko! -- O
nie, oddam ci wszystkie moje klejnoty, wszystko czego tylko chcesz, ale
proszę, zostaw mi moje dziecko! -- Błagała królowa. Lecz skrzata nie
interesowały żadne klejnoty i inne bogactwa. Mimo to wzruszył się jej
gorzkimi łzami. -- Dam ci jeszcze jedną szansę. -- Rzekł wtedy. --
Jeżeli w ciągu trzech dni odgadniesz moje imię, pozwolę ci zatrzymać
synka. Tym razem królowa postanowiła, że lepiej będzie poprosić króla o
pomoc, więc opowiedziała mu całą historię. Natychmiast zwołano
wszystkich mędrców z całego królestwa i poproszono ich, aby przeszukali
swe księgi w których są zapisane imiona skrzatów. Ale w żadnej z nich
nie było wzmianki o ubranym na czerwono krasnalu z długą białą brodą.
Minęły dwa dni. Król i królowa byli coraz bardziej zrozpaczeni. I wtedy
jeden z królewskich dworzan idąc skrótem przez las zupełnie przypadkowo
wyśledził dziwnie wyglądającą postać ubraną na czerwono, która tańczyła
wokół ogniska śpiewając: "I tak królewna nigdy nie odgadnie mojego
imienia! Bo nikt nie zna go! A ja nazywam się Titelitury!" Trzeciego
dnia cały dwór oczekiwał na przybycie skrzata. Jak zwykle pojawił się on
nie wiadomo skąd. Kiedy królowa zobaczyło go powiedziała po prostu: --
Miło cię znowu widzieć Titelitury! Gdy skrzat usłyszał swe imię wpadł we
wściekłość. I od razu zniknął w kłębach dymu.

Szczęśliwa królowa przytuliła swego maleńskiego synka i wyszeptała: --
Teraz już jesteśmy bezpieczni! Nikt nigdy nas nie rozdzieli!

I wszyscy żyli długo i szczęśliwie.
