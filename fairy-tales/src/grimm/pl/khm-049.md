# author: Gebrüder Grimm
# source: tbc
# url: https://www.grimmstories.com/pl//grimm_basnie/o_szesciu_labedziach
# note: copyright of translation tbc

## O sześciu łabędziach (Sześć łabędzi) 

Pewien król polował w wielkim w wielkim borze, i tak się zapędził za
zwierzyną, że ludzie jego zostali gdzieś daleko za nim. Kiedy nadszedł
wieczór, przekonał się, że zbłądził, i w żaden sposób nie mógł znaleźć
wyjścia z lasu. Nagle zobaczył starą kobietę z trzęsącą się głową, która
zbliżała się ku niemu; była to czarownica.

- Miła kobieto - rzekł do niej król - czy nie moglibyście mi pokazać
drogi przez las?

- O, tak, królu panie - odparła kobiecina - mogę, lecz postawię ci
warunek, jeżeli go nie spełnić, to się z tego lasu nigdy nie
wydostaniesz i będziesz musiał umrzeć z głodu.

- Cóż to za warunek? - zapytał król.

- Mam jedną córkę - rzekła stara - jest ona tak piękna, że drugiej
takiej nie ma na świecie, i godna jest zostać żoną króla; jeżeli
zechcesz, królu, wziąć ją za żonę, to wskażę ci drogę przez las.

Król musiał się zgodzić i staruszka zaprowadziła go do swego domku,
gdzie przy ogniu siedziała jej córka. Przywitała króla, jakby już
czekała na niego, a krój ujrzał, że była ona bardzo piękna, ale jemu nie
podobała się i patrzył na nią z jakimś przejmującym lękiem. Kiedy
posadził dziewczę obok siebie na koniu, staruszka pokazała mu drogę i
król wrócił do swego zamku, gdzie wkrótce odbyło się wesele.

Król był już niegdyś żonaty i miał z pierwszej żony siedmioro dzieci,
sześciu chłopców i jedną dziewczynkę, które kochał nade wszystko na
świecie. Ponieważ obawiał się, że macocha może być dla nich niedobra i
dokuczać im, przeto wysłał dzieci do pięknego, samotnego zamku, który
stał w gęstym borze. Zamek ten był tak ukryty i tak trudno było znaleźć
doń drogę, że sam król nie mógłby do niego trafić, gdyby nie pewna
wróżka, która mu dała kłębek nici o cudownych właściwościach: kiedy go
król rzucał przed siebie, wtedy kłębek sam się rozwijał i wskazywał mu
drogę. Król tak często odwiedzał swoje dzieci, że zwróciło to uwagę
królowej; była ona kobietą ciekawą i chciała wiedzieć, co król robił sam
w lesie. Dała więc służącym króla dużo pieniędzy, a ci zdradzili jej
tajemnicę i powiedzieli także o cudownym kłębku, który sam wskazuje
drogę. Nie mogła już teraz królowa zaznać spokoju, dopóki nie
wyśledziła, gdzie król chowa kłębek, potem uszyła białe jedwabne
koszulki, a ponieważ nauczyła się od matki czarodziejskich sztuk, wszyła
do każdej z nich pewne zaklęcie.

Kiedy pewnego razu król pojechał na polowanie, wzięła królowa koszulki i
poszła do lasu, a kłębek wskazywał jej drogę. Gdy dzieci ujrzały, że się
ktoś do nich zbliża, myślały, że to ich kochany ojczulek, i radośnie
wybiegły na spotkanie. Wówczas królowa rzuciła na nie koszulki, a kiedy
te dotknęły ich ciała, dzieci zamieniły się w łabędzie i uniósłszy się
nad lasem pofrunęły hen w dal.

Królowa wróciła do domu, zadowolona bardzo, że się pozbyła swoich
pasierbów. Ale dziewczynka nie wybiegła z braćmi na spotkanie i królowa
nic o niej nie wiedziała. Następnego dnia król poszedł odwiedzić swoje
dzieci, ale nie zastał w zamku nikogo prócz córeczki.

- Gdzie są twoi bracia? - zapytał.

- Ach, drogi ojcze - odparło dziewczę - pofrunęli i zostawili mnie
samą - i opowiedziała mu, że widziała ze swego okienka, jak bracia nagle
zamienili się w łabędzie i pofrunęli przez las, i pokazała mu pióra,
które wyleciały im ze skrzydeł i opadły na ziemię, a które ona
podniosła.

Król był zrozpaczony, ale nie podejrzewał królowej o tak zły czyn, a
ponieważ obawiał się, że i córkę może mu ktoś porwać, przeto chciał ją
stamtąd zabrać. Ale dziewczynka strasznie się bała macochy i błagała
króla, żeby jej pozwolił pozostać w zamku choć jedną jeszcze noc.

Dobra siostrzyczka postanowiła niezwłocznie odszukać braci i kiedy król
zostawił ją samą, opuściła zamek i poszła przez las prosto przed siebie.
Szła tak przez całą noc i cały następny dzień, aż już nie mogła iść
dalej ze zmęczenia. Wtem ujrzała samotny domek, a kiedy weszła, znalazła
się w izdebce, w której stało sześć łóżeczek. Dziewczynka nie chciała
jednak położyć się do żadnego z nich, lecz wlazła pod jedno łóżeczko,
położyła się na twardej podłodze, aby tak spędzić noc. Ale gdy tylko
słońce zaszło, usłyszała jakiś szum i sześć łabędzi wleciało przez okno.
Usiadły na podłodze i zaczęły na siebie dmuchać i pozdmuchiwały sobie
pióra, a skórka zeszła z każdego z nich jak koszulka. Królewna
przyjrzała się im i poznała swoich braci. Ucieszyła się bardzo i wyszła
spod łóżka. Bracia również ucieszyli się bardzo, kiedy ujrzeli swoją
siostrzyczkę, ale niedługo trwała ta radość.

- Nie możesz tu pozostać - rzekli do niej chłopcy - jest to jaskinia
zbójecka, gdy zbójcy wrócą do domu i ciebie tu znajdą, natychmiast cię
zamordują.

- A czyż wy mnie nie możecie obronić? - zapytała siostrzyczka.

- Nie - odparli bracia - gdyż tylko na kwadrans po zachodzie słońca
możemy przybrać ludzką postać, a po piętnastu minutach znowu zmieniamy
się w łabędzie.

Dziewczynka zapłakała i rzekła:

- Czyż nie można już was ocalić z tego czaru?

- Ach nie - odparli - warunki do spełnienia są za trudne. Musiałabyś
przez sześć lat nie mówić ani się nie uśmiechać i musiałabyś przez ten
czas zrobić dla nas sześć koszulek z astrów. Jeśli powiesz choć jedno
słowo, cały twój trud na nic.

Ledwie bracia wyrzekli to, minęło właśnie piętnaście minut i królewicze
zamieniwszy się znowu w łabędzie wyfrunęli przez okno.

Dziewczynka postanowiła za wszelką cenę uratować braci, chociażby miała
to życiem przypłacić. Wyszła z domku i udała się prosto przed siebie w
głąb lasu, położyła się pod drzewem i tak spędziła noc. Następnego dnia
nazbierała dużo kwiatów i usiadłszy na drzewie zaczęła je zszywać. Mówić
nie miała do kogo, a śmiać się nie miała najmniejszej ochoty. Siedziała
więc na drzewie i pracowała pilnie.

Kiedy już tak długi czas siedziała, zdarzyło się, że król tego kraju
przybył do lasu na polowanie i myśliwi podeszli aż pod drzewo, na którym
siedziała dziewczynka. Gdy ją spostrzegli, zawołali:

- Kim jesteś? - ale nie otrzymali odpowiedzi.

- Zejdź do nas, my ci nic złego nie zrobimy! - rzekli.

Lecz ona potrząsała tylko głową, a kiedy nie odchodzili i nadal
zarzucali ją pytaniami, zdjęła z szyi złoty łańcuch i rzuciła im,
myśląc, że ich tym zadowoli. Ale oni nie odchodzili, więc rzuciła im
złoty pasek, a kiedy i to nie pomogło, rzuciła im podwiązki i wszystko,
co jeszcze posiadała. Została już w samej koszulce. Ale strzelcy nie
mieli zamiaru odejść, weszli na drzewo, zdjęli dziewczę i zaprowadzili
je do króla.

Król zapytał:

- Kim jesteś? Co robisz na drzewie? - ale dziewczynka nie
odpowiedziała.

Pytał ją we wszystkich językach, jakie znał, ale ona wciąż milczała jak
ryba. A że była bardzo piękna, więc uczuł król wielką miłość ku niej.
Okrył ją swym płaszczem, posadził obok siebie na koniu i pojechał z nią
do zamku. Tam kazał ją ubrać w złociste szaty i klejnoty, a uroda jej
jaśniała jak dzionek słoneczny. Lecz ani słowa nie można było z niej
wydobyć. Król posadził ją obok siebie za stołem, a zachowanie jej i
delikatne obejście tak mu się podobały, że zachwycony rzekł:

- Ją jedną pragnę poślubić i nie chcę innej żony za nic na świecie!

Po kilku dniach odbył się ślub.

Ale król miał złą matkę, która była bardzo niezadowolona z tego
małżeństwa i oczerniała ciągle młodą królową.

- Kto wie, kim jest ta niemowa! Na pewno nie jest godna być żoną króla.

Kiedy po roku młoda królowa powiła syna, zła starucha wykradła jej w
nocy dziecko, a usta jej wysmarowała krwią. Potem udała się do króla i
powiedziała mu, że żona jego jest ludożerczynią i że zjadła własne
dziecko. Król nie chciał dać temu wiary i nie pozwolił jej uczynić
żadnej krzywdy. Młoda królowa zaś siedziała wytrwale i szyła nadal
koszulki dla braci, nie zwracając na nic więcej uwagi.

Kiedy po raz drugi powiła ślicznego chłopczyka, zła teściowa znowu go
skradła i znowu natarła jej usta krwią. A król i tym razem nie chciał w
to uwierzyć i rzekł:

- Za bardzo jest ona bogobojna i dobra, żeby mogła taki czyn popełnić;
gdyby biedaczka umiała mówić, na pewno by się wytłumaczyła i prawda
wyszłaby na jaw.

Lecz kiedy po raz trzeci królowa powiła syna, a stara znów ją oskarżyła,
nie mógł już król inaczej postąpić i musiał swą żonę oddać pod sąd, a
ten skazał ją na śmierć przez spalenie.

Gdy nadszedł dzień, w którym miano wykonać wyrok, był to zarazem ostatni
dzień tych sześciu lat, podczas których nie wolno jej było mówić ani
śmiać się, przez co oswobodziła swych ukochanych braci ze strasznego
zaklęcia. Wszystkie koszule były gotowe, tylko przy ostatniej brakowało
jeszcze lewego rękawa. Kiedy młodą królową prowadzono na miejsce kaźni,
miała ona zarzucone na ramię owe koszule, a kiedy stała na stosie i
miano go już podpalić, nadleciało nagle sześć łabędzi, które otoczyły
stos. Ich siostra wiedziała, że chwila odczarowania jest bliska, i serce
biło jej radośnie. Potem każdy z nich zbliżył się do niej, tak iż mogła
mu zarzucić koszulę, a kiedy to się stało, opadły z nich łabędzie pióra,
a przed oczyma wszystkich stało sześciu młodzieńców, tylko najmłodszy
miał zamiast lewego ramienia łabędzie skrzydło. Długo całowali się i
ściskali, a młoda królowa podeszła do swego męża, który stał opodal
zdumiony i wzruszony, i przemówiła:

- Drogi mężu, teraz mogę już mówić i oświadczyć ci, że oskarżono mnie
fałszywie i jestem niewinna!

I opowiedziała mu o złym czynie starej królowej, która porwała jej
trzech synów i gdzieś ukryła. Wtedy ku wielkiej radości króla
odnaleziono trzech jego synków, a zła teściowa została za karę spalona
na popiół na stosie.

A król i królowa żyli odtąd w szczęściu i radości.
