# author: Gebrüder Grimm
# source: tbc
# url: https://www.grimmstories.com/pl//grimm_basnie/rybka_i_owieczka
# note: copyright of translation tbc

## Rybka i owieczka 

Byli sobie raz braciszek i siostrzyczka, którzy bardzo się kochali. Ich
rodzona matka umarła i mieli macochę: była to zła kobieta i krzywdziła
ich potajemnie, kiedy tylko się dało. Zdarzyło się kiedyś, że oboje
bawili się wraz z innymi dziećmi na łące przed domem, a z łąką graniczył
staw, którego jeden brzeg podchodził aż pod dom. Dzieci biegały, goniły
się, bawiły w wyliczankę:

Entliczek, pentliczek,
czerwony stoliczek,
na kogo wypadnie,
na tego bęc!
Szklanka się rozbiła
i pana Jana
w nos uderzyła.

Ustawiały się przy tym w kółko, a na kogo wypadło słowo: ,,uderzyła'',
ten musiał uciekać, reszta zaś rzucała się za nim w pogoń. Macocha
patrzyła przez okno na tę wesołą zabawę i zżymała się ze złości.
Ponieważ znała się na czarodziejskich sztuczkach, zamieniła braciszka w
rybkę, a siostrzyczkę w owieczkę. Rybka smętnie pływała w stawie,
owieczka chodziła smutna po łące, nic nie jedząc, nie tykając nawet
ździebełka. Tak minął czas pewien i do pałacu przyjechali goście.
Fałszywa macocha pomyślała sobie: ,,Oto nadarzyła się wspaniała
okazja'', wezwała kucharza i powiedziała mu:

- Idź na łąkę, przyprowadź owieczkę i zarżnij ją, bo nie mamy czym
przyjąć gości.

Kucharz poszedł na łąkę, przyprowadził owieczkę do kuchni i związał jej
nóżki. Znosiła to wszystko potulnie. Kiedy kucharz wyciągnął nóż i
zaczął go ostrzyć o próg, aby ją zarżnąć, spostrzegła rybkę, która
pływała niespokojnie w ścieku i spoglądała ku niej. Był to braciszek:
widząc, że kucharz prowadzi owieczkę, szybko przypłynęła za nimi aż pod
sam dom. Owieczka zawołała do niej:

Ach, braciszku, w ciemnej wodzie,
jakże smutno mi, niebodze!
Kucharz ostry nóż szykuje,
serce moje nim przekłuje.

Rybka jej odpowiedziała:

Ach, siostrzyczko, tam, na brzegu,
jakże smutno mnie biednemu
w tej głębokiej wodzie!

Kucharz słysząc, że owieczka potrafi mówić i że tak smętnie przemawia do
rybki, przestraszył się i pomyślał, że nie może to być zwyczajna
owieczka, tylko zaczarowana przez jego złą panią.

Rzekł więc:

- Nie bój się, ja ciebie nie zarżnę.

Przyprowadził inne bydlątko i zrobił z niego pieczyste dla gości. Zaś
owieczkę oddał pod opiekę poczciwej chłopce, opowiedział jej też, co
widział i słyszał. Chłopka była kiedyś mamką siostrzyczki, domyśliła się
więc od razu, co się święci, i zaprowadziła owieczkę do mądrej wróżki.
Wróżka wypowiedziała zaklęcie nad owieczką i rybką, przywróciła im ich
ludzką postać, po czym poszła z nimi w głąb wielkiego lasu, do małego
domku, gdzie zamieszkali sobie razem i żyli w samotności, ale zadowoleni
i szczęśliwi.
