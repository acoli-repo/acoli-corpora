# author: Gebrüder Grimm
# source: tbc
# url: https://www.grimmstories.com/pl//grimm_basnie/skradziony_grosz
# note: copyright of translation tbc

## Skradziony grosz 

Pewien ojciec siedział raz z żoną i dziećmi przy stole, razem z nimi
siedział również przyjaciel domu, który przyszedł do nich w odwiedziny.
Kiedy wszyscy się posilali, wybiła dwunasta godzina i gość nagle
zobaczył, że drzwi się otwierają i wchodzi przez nie bardzo blade
dziecko, całe na biało ubrane. Nie zwracając uwagi na nikogo, bez słowa
skierowało kroki do sąsiedniej komory. Po chwili wróciło i równie cicho
i w milczeniu opuściło izbę. Drugiego i trzeciego dnia zjawiło się w
podobny sposób. W końcu gość zapytał ojca rodziny, czyje to dziecko
przychodzi codziennie do komory.

- Nie widziałem żadnego dziecka - odrzekł ojciec - i nie wiem, czyje
ono być może.

Następnego dnia, kiedy dziecko znowu przyszło, gość pokazał je ojcu, a
ten go wcale nie widział, podobnie jak matka i dzieci. Gość wstał więc
od stołu, podszedł do drzwi komory, uchylił je lekko i zajrzał do
środka. Zobaczył, że dziecko klęczy na podłodze i palcami usiłuje
wygrzebać coś ze szpary między deskami. Ledwie jednak spostrzegło
obcego, znikło. Gość opowiedział domownikom, co widział, i dokładnie
opisał dziecko, matka je rozpoznała i rzekła:

- Przecież to moje ukochane dziecko, które umarło przed miesiącem.

Wyłamano więc deski z podłogi i znaleziono dwa grosze, które dziecko
dostało kiedyś od matki dla żebraka. Pomyślało jednak: ,,przecież możesz
sobie za nie kupić ciastko'', zatrzymało grosze i schowało je w
szparze podłogi. Nie mogło potem w grobie zaznać spokoju i zjawiało się
co dzień w południe szukać owych groszy. Odkąd rodzice ofiarowali
znalezione grosze biedakowi, dziecko już do domu nie wracało.
