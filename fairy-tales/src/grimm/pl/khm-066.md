# author: Gebrüder Grimm
# source: tbc
# url: https://www.grimmstories.com/pl//grimm_basnie/zajecza_narzeczona
# note: copyright of translation tbc

## Zajęcza narzeczona 

Żyła sobie kiedyś pewna niewiasta, która miała córkę, a obie mieszkały w
pięknym ogrodzie, gdzie rosła kapusta; przychodził tam zajączek i zimową
porą wyjadał całą kapustę. Matka powiada raz do córki:

- Idź do ogrodu i przepędź zajączka!

Dziewczynka krzyczy na zajączka:

- A sio, a sio! Ty niedobry zajączku, zjesz nam całą kapustę!

A zajączek jej na to:

- Chodź, dziewczynko, usiądź na moim ogonku, a zabiorę cię do mojej
chatki!

Dziewczynka nie ma ochoty. Następnego dnia zajączek znów przychodzi
najeść się kapusty; i znów matka mówi do córki:

- Idź do ogrodu i przepędź zajączka!

Dziewczynka krzyczy na zajączka:

- A sio, a sio! Ty niedobry zajączku, zjesz nam całą kapustę!

A zajączek jej na to:

- Chodź, dziewczynko, usiądź na moim ogonku, a zabiorę cię do mojej
chatki.

Dziewczynka nie ma ochoty. Na trzeci dzień zajączek znów przychodzi
najeść się kapusty. I znów matka mówi do córki:

- Idź do ogrodu i przepędź zajączka!

- A sio, a sio! Ty niedobry zajączku, zjesz nam całą kapustę!

A zajączek jej na to:

- Chodź, dziewczynko, usiądź na moim ogonku, a zabiorę cię do mojej
chatki.

Dziewczynka siada na zajęczym ogonku; zajączek zabiera ją daleko do
swojej chatki i powiada:

- Nagotuj kapusty z jaglaną kaszą, a ja sproszę weselnych gości.

I zeszli się wszyscy weselni goście. (A jacy to byli goście? Mogę ci
tylko powtórzyć to, co mi inni opowiadali: były to same zające, wrona
wystąpiła jako ksiądz, który dawał ślub nowożeńcom, a lis jako
zakrystian, ołtarz zaś znajdował się pod tęczą.)

Dziewczynce było smutno, bo czuła się taka samotna. Przybiega zajączek i
woła:

- Otwierajże, otwieraj, goście się weselą!

Panna młoda nie odpowiada i płacze. Zajączek odchodzi, po czym wraca i
woła:

- Otwierajże, otwieraj, goście są głodni!

Panna młoda znów nie odpowiada, tylko płacze. Zajączek odchodzi, po czym
wraca i woła:

- Otwierajże, otwieraj, goście czekają!

Panna młoda nie odpowiada i zajączek odchodzi; ona zaś robi kukłę ze
słomy, ubiera ją w swoje suknie, wkłada do ręki chochlę, sadza przy
kotle z jaglaną kaszą, a sama wraca do matki. Zajączek przychodzi raz
jeszcze i woła:

- Otwierajże, otwieraj - a drzwi się otwierają i przewracają kukłę, aż
jej czepek spada z głowy.

Zajączek widzi, że to nie jego żona, i odchodzi bardzo zasmucony.
