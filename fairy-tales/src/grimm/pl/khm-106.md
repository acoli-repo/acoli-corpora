# author: Gebrüder Grimm
# source: tbc
# url: https://www.grimmstories.com/pl//grimm_basnie/o_biednym_mlynarczyku_i_kotce
# note: copyright of translation tbc

## O biednym młynarczyku i kotce 

W pewnym młynie mieszkał stary młynarz, który nie miał żony ani dzieci,
a służyło u niego trzech młynarczyków. Razu pewnego, a było to po paru
latach ich służby we młynie, rzekł młynarz:

- Stary jestem i czas już, abym sobie siadł za piecem. Idźcie w świat,
a który przyprowadzi mi najpiękniejszego konia, temu oddam młyn i ten
będzie mnie za to żywił aż do śmierci.

Dwaj starsi młynarczycy uważali młodszego za głuptasa i nie chcieli
dopuścić do tego, aby on młyn otrzymał, a on także go wcale nie pragnął.
Ruszyli więc wszyscy trzej przed siebie, a gdy już wyszli za wieś,
rzekli dwaj starsi do głupiego Jasia:

- Możesz tu zostać, i tak nie uda ci się nigdy zdobyć konia.

On jednak poszedł z nimi, a gdy noc zapadła, położyli się wszyscy trzej
spać w pieczarze. Dwaj mądrzy zaczekali, aż głupi Jaś zaśnie, po czym
umknęli i zostawili go samego w pieczarze, zadowoleni, że tak chytrze
postąpili. Tymczasem nic dobrego ich nie czekało.

Kiedy słońce wzeszło, obudził się Jaś, rozejrzał się dokoła i zawołał:

- O Boże, gdzie jestem!

Wreszcie wyszedł z pieczary, a kiedy znalazł się w lesie, pomyślał:

- Oto jestem sam, opuszczony, jakże sobie zdobędę konia?

Gdy tak szedł, pogrążony w myślach, ujrzał nagle małą, pstrą kotkę,
która rzekła doń życzliwie:

- Dokąd idziesz, młynarczyku?

- Ach, ty mi dopomóc nie możesz - odparł chłopiec.

Lecz kotka rzekła:

- Wiem, co jest twym pragnieniem, chcesz mieć pięknego rumaka. Chodź ze
mną i służ mi przez siedem lat jako wierny parobek, a dam ci konia tak
pięknego, jakiego jeszcze w życiu nie widziałeś.

- To ci dziwna kotka - pomyślał młynarczyk. - Ale zobaczmyż, czy to
prawda, co mówi.

Kotka zabrała go do swego zaczarowanego zamku, w którym długami były
same koty. Biegały one zręcznie po schodach w dół i w górę, były zawsze
wesołe i w świetnych humorach. Wieczorem, gdy siadano do stołu, trzy z
nich urządzały kocią muzykę: jeden rżnął na basie, drugi na skrzypcach,
trzeci dął w trąbę nadymając policzki, jak tylko mógł.

Gdy po wieczerzy wyniesiono stół, kotka rzekła:

A teraz zatańcz ze mną, młynarczyku!

- Nie - odparł chłopiec. - Nie tańczę z kotkami, nigdy tego nie
robiłem.

- Więc połóżcie go spać! - rzekła kotka do sług.

Wówczas jeden z kotów zaprowadził Jasia do sypialni, drugi zdjął mu
buty, trzeci pończochy, a wreszcie inny zgasił światło.

Nazajutrz rano przyszły znowu, jeden włożył mu pończochy, drugi
podwiązki, trzeci buty, jeden umył go, inny wytarł mu twarz ogonem.

- To bardzo miłe - rzekł młynarczyk.

Musiał jednak usługiwać też kotce i co dzień rąbać drzewo. W tym celu
dano mu siekierę, kliny i piły ze srebra, a młotek z miedzi. Rąbał więc
drzewo i mieszkał sobie w domu kotki, jadł i pił wspaniale, ale nigdy
nie widział nikogo prócz pstrej kotki i jej sług.

Pewnego razu rzekła doń kotka:

- Idź na łąkę, skoś siano i wysusz je.

I dała mu ze srebra kosę i ze złota osełkę, ale kazała mu je odnieść po
skończonej robocie.

Jaś uczynił, co mu kazano, po czym odniósł do domu kosę, osełkę i siano
i zapytał, czy dostanie wreszcie obiecaną nagrodę.

- Nie - rzekła kotka. - Musisz mi najpierw jeszcze zrobić to i owo. Oto
masz deski ze srebra, siekierę, węgielnicę i wszystko, co trzeba,
również ze srebra. Zbuduj mi teraz mały domek.

Zbudował więc młynarczyk piękny domek, a gdy skończył, rzekł, że zrobił
już wszystko, a jeszcze nie otrzymał obiecanego konia. Chociaż siedem
lat minęło, jakby to było pół roku. Wówczas kotka spytała, czy chce
obejrzeć jej konie.

- Tak - odparł Jaś.

Powiodła go więc kotka do domu, który zbudował, a gdy otwarła drzwi,
stało tam dwanaście dumnych i pięknych rumaków, że aż się serce radowało
na ich widok. Kotka zaś poczęstowała Jasia winem i jadłem i rzekła:

- Teraz wracaj do młyna. Konia ci nie daję, ale za trzy dni sama ci go
przyprowadzę.

Wrócił więc młynarczyk, a kotka pokazała mu drogę. Ale nie dała mu nawet
nowego ubrania, lecz starą sukmankę, w której przybył do niej, w której
przybył do niej, a która teraz, po siedmiu latach, była dla niego
oczywiście za ciasna.

Kiedy przybył do młyna, starsi młynarczykowie byli już tam także. Każdy
z nich przyprowadził wprawdzie konia, ale koń jednego był ślepy, a
drugiego kulawy. Gdy ujrzeli głupiego Jasia, zapytali:

- No, Jasiu, gdzie twój koń?

- Przyjdzie za trzy dni.

- Ale oni zaśmiali się i rzekli:

- No, no, to będzie dopiero piękny rumak!

Jaś wszedł do izby, ale młynarz nie pozwolił mu usiąść przy stole, bo
tak był obdarty, że wstyd było ludziom go pokazać. Podano mu więc na
dwór trochę jedzenia, a gdy nastał wieczór, nie dano mu łóżka, musiał
więc wleźć do kurnika i przespać się na wiązce słomy.

Gdy minęły trzy dni, obudził się Jaś rano, aż tu zajeżdża karoca,
zaprzężona w sześć wspaniałych koni, a sługa wiedzie siódmego konia,
przeznaczonego dla młynarczyka. Z karocy wysiadła piękna królewna i
weszła do młyna. A była to właśnie owa pstra kotka, której biedny Jaś
służył przez siedem lat. Zapytała ona młynarza o najmłodszego
młynarczyka. Młynarz zaś rzekł:

- Nie możemy go wpuścić do młyna, taki jest obdarty. Śpi więc w
kurniku.

Ale królewna kazała go natychmiast przyprowadzić. A gdy Jaś wyszedł z
kurnika, musiał mocno trzymać swą kapotkę, żeby z niego nie spadła.
Zbliżył się doń sługa, umył go i przebrał we wspaniałe szaty, a kiedy go
odziano, żaden król nie mógłby piękniej wyglądać. Następnie królewna
zapragnęła ujrzeć konie, które przyprowadzili starsi młynarczykowie, ale
jeden koń był ślepy, a drugi kulawy. Wówczas królewna kazała służącemu
przyprowadzić swego siódmego konia: kiedy młynarz go zobaczył,
wykrzyknął, że tak pięknego zwierzęcia nie oglądało jego podwórko. A
kiedy królewna rzekła:

- A to jest koń trzeciego młynarczyka.

- Więc on musi młyn dostać! - zawołał młynarz.

Ale królewna odparła, aby sobie zatrzymał i konia, i młyn, Jasia zaś
wzięła do swej karocy i odjechała z nim. Pojechali do małego domku,
który młynarczyk zbudował narzędziami ze srebra, ale na jego miejscu
stał wielki zamek, a wszystko w nim było ze srebra i złota. Królewna i
młynarczyk pobrali się, a byli tak bogaci, że starczyło im tego bogactwa
do śmierci.

Widać stąd, że nie można twierdzić, aby głupi nie mógł znaleźć szczęścia
w życiu.
