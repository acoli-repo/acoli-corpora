# author: Gebrüder Grimm
# source: tbc
# url: https://www.grimmstories.com/pl//grimm_basnie/bak_i_dudek
# note: copyright of translation tbc

## Bąk i dudek 

Gdzie najchętniej pasiecie swoją trzodę? - spytał ktoś starego pasterza.

- Tutaj, panie, gdzie trawa nie jest ani za tłusta, ani za chuda, bo
ani jedna, ani druga nie jest zdrowa.

- A czemu to? - spytał pan.

- Słyszycie, panie, hen, od strony łąki to głuche wołanie? - odrzekł
pasterz. - To głos bąka, i on, i dudek paśli kiedyś krowy. Opowiem wam
ich historię.

Bąk pasał swoje stado na tłustych, zielonych łąkach, gdzie pełno było
kwiatów, i jego krowy nabierały tam ciała i sił. Dudek zaś wypędzał
swoje krowy wysoko, na suche połoniny, gdzie wiatr kręci bicze z piasku,
i jego bydło było chude i słabe. Kiedy wieczorem pasterze pędzili stada
z powrotem do zagród, bąk żadną miarą nie mógł utrzymać swoich krów w
ryzach, były niesforne i wciąż rozbiegały się na wszystkie strony.

- Hulaj, krasula! - wołał, ale na próżno, żadna go nie słuchała.

Dudek zaś nie mógł podnieść swoich krów na nogi, takie były słabe i
niemrawe.

- Hopla, hopla! - pokrzykiwał na nie, ale nic to nie pomagało, krowy
leżały dalej na piasku. Tak to bywa, kiedy człowiek zatraci miarę.
Jeszcze dzisiaj bąk woła: "hultaj, krasula!," a dudek: "hopla!
hopla!," chociaż żaden z nich nie pasie już trzody.
