# author: Gebrüder Grimm
# source: tbc
# url: https://www.grimmstories.com/pl//grimm_basnie/zwierzeta_pana_i_diabla
# note: copyright of translation tbc

## Zwierzęta Pana i diabła 

Pan Bóg stworzył wszystkie zwierzęta i wybrał sobie wilki, żeby mu
służyły za psy. Tylko o kozie zapomniał. Diabeł wziął się także do
dzieła, chciał i on coś stworzyć, porobił więc kozy z pięknymi długimi
ogonami. Po drodze na pastwisko zaczepiały zwykle ogonami o ciernie, a
diabeł musiał włazić między kłujące krzaki i wyplątywać je stamtąd z
największym trudem. Rozzłościł się w końcu i poodgryzał wszystkim kozom
ogony, co zresztą do dziś widać po ich krótkich kikutach.

Zostawiał je też same na pastwisku, ale zdarzyło się pewnego razu, że
Pan Bóg zauważył, jak obgryzały drzewa owocowe, to znów niszczyły
szlachetną winorośl czy inne delikatne rośliny. Żal go wielki ogarnął i
w swej łaskawości i dobroci poszczuł kozy wilkami, które je
rozszarpywały, kiedy te wlazły w szkodę. Na wieść o tym diabeł stanął
przed Bożym obliczem i rzekł:

- Twoje stworzenie rozszarpało mi moje.

Pan Bóg mu na to odpowiedział:

- To po coś je stworzył na cudzą szkodę?

A diabeł znowu:

- Nie mogłem inaczej. Sam przecież dybię na krzywdę innych, więc to, co
stworzyłem, musiało mieć podobną do mojej naturę. Drogo mi za to
zapłacisz.

- Dobrze, zapłacę ci, przyjdź, kiedy dęby liście stracą, wtedy
pieniądze będą już na ciebie czekały.

Skoro tylko liście z dębów obleciały, diabeł zjawił się i zażądał swej
należności. Pan Bóg zaś rzekł:

- W kościele w Konstantynopolu rośnie dąb, z którego liście jeszcze nie
obleciały.

Wśród wycia i przekleństw diabeł ruszył na poszukiwanie owego dębu,
przez pół roku błądził po rozmaitych pustaciach, nim go odnalazł, a
kiedy wrócił przez tron Boga, wszystkie inne dęby pokryły się już
świeżymi listkami. Musiał się więc pożegnać z nadzieją odzyskania długu
i ze złości wszystkim pozostałym przy życiu kozom powykłuwał oczy i
wprawił im własne.

Dlatego też kozy mają diabelskie oczy i obgryzione ogony, a sam diabeł
chętnie przybiera ich postać.
