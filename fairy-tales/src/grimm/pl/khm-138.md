# author: Gebrüder Grimm
# source: tbc
# url: https://www.grimmstories.com/pl//grimm_basnie/knoist_i_jego_trzej_synowie
# note: copyright of translation tbc

## Knoist i jego trzej synowie 

Pomiędzy Werrelem i Soestem mieszkał pewien człowiek, który nazywał się
Knoist. Miał on trzech synów: jeden był ślepy, drugi kulawy, a trzeci
całkiem nagi. Szli oni sobie kiedyś przez pole i zobaczyli zająca. Ślepy
do niego strzelił, kulawy schwytał, a nagi schował do kieszeni. Znaleźli
się raz nad wielką, przeogromną wodą. Zobaczyli na niej trzy okręty.
Jeden płynął na pełnych żaglach, drugi tonął, a trzeci nie miał dna. I
wszyscy trzej bracia wsiedli na okręt bez dna. Trafili wreszcie do
wielkiego, przeogromnego lasu. Rosło w nim wielkie, przeogromne drzewo.
W tym drzewie mieściła się wielka, przeogromna kaplica, a w kaplicy był
bukszpanowy zakrystian i grabowy pastor, którzy pryskali święconą wodą
przy pomocy kijów.

Po stokroć szczęśliwy człek,
Co przed święconą wodą uciekł.

