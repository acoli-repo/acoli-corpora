# author: Gebrüder Grimm
# source: tbc
# url: https://www.grimmstories.com/pl//grimm_basnie/zlota_ges
# note: copyright of translation tbc

## Złota gęś 

Dawno, dawno temu żył sobie młody drwal Tadeusz, który lubił marzyć. Nie
był specjalnie rozgarnięty, ale za to miał złote serce. Pewnego dnia
ojciec wysłał go w głąb lasu, aby ściął parę drzew. Na miejscu
młodzieniec stwierdził, że w okolicy nigdy nie widział podobnych drzew i
że ciężko będzie przepiłować ich twarde pnie. Spocony i zmęczony
przysiadł na chwilę, żeby zjeść drugie śniadanie. A wtedy zza krzaka
wyskoczył dziwny malutki staruszek z białą brodą i poprosił o coś do
jedzenia. Poczciwy Tadeusz dał mu trochę chleba i sera. -- Ze wszystkich
drwali, których tu spotkałem, ty pierwszy jesteś dla mnie miły. --
Powiedział staruszek. -- Zasłużyłeś na nagrodę. Jeśli zetniesz to
środkowe drzewo, pozostałe same runą na ziemię. Przekonaj się. Przyjrzyj
się potem jego korzeniom, znajdziesz tam prezent dla siebie.

Tadeusz, bynajmniej nie zdziwiony tymi słowami postąpił tak, jak mu
poradził leśny czarodziej. Wśród korzeni drzewa które ściął drwal
znalazł żywą złotą gęś. Wsunął ją sobie za pazuchę i ruszył do domu. Nie
wiadomo dlaczego, ale dość że zabłądził. W środku nocy dotarł do jakieś
obcej wsi. Na szczęście gospoda była jeszcze otwarta i młody drwal
wszedł do środka. -- Coś do jedzenia dla mnie i dla złotej gęsi. --
Złożył zamówienie. -- Kawałek dla ciebie i kawałek dla mnie. -- Mówił
dzieląc się z gęsią. Córki karczmarza przyszły popatrzeć na tę dziwną
scenę. -- Dlaczego jesteś taki dobry dla tej gęsi? -- Odważyły się
zapytać. -- Bo to gęś czarodziejska. -- Odpowiedział Tadeusz. -- Warta
majątek. Proszę o bezpieczny pokój, nie chcę żeby mnie ktoś obrabował. W
nocy siostry się namówiły, że ukradną gęsi jedno złote pióro. Jeśli ptak
jest czarodziejski, to i jego pióro jest bezcenne -- uznały. W momencie
gdy jedna z dziewczyn dotknęła gęsiego ogona, jej ręka przyrosła do piór
i w żaden sposób nie dało się jej oderwać.

Cichutko zawołała siostry, a gdy próbowały jej pomóc, przyrosły jedna do
drugiej. W chwilę później Tadeusz się obudził. -- Powiedz, jak mamy się
uwolnić? -- Chlipały wystraszone dziewczęta. -- Wyruszam w drogę z moją
gęsią. -- Odpowiedział drwal. -- Żal mi was, że przyrosłyście do niej,
ale niestety musicie pójść ze mną. -- A cóż to znowu? -- zawołał
karczmarz na widok osobliwego orszaku. Złapał jedną z córek za ramię, a
była to ostatnia rzecz, jaką należało zrobić. Bo i jemu także przyszło
dołączyć do zrośniętego korowodu. Podobny los spotkał wścibską wiejską
plotkarkę, zażywnego wikarego i piekarza, który położył rękę na ramieniu
wikarego, gdy ten przechodził obok. Na samym końcu orszaku znajdował się
pewien strażnik miejski, który usiłował zatrzymać tę dziwną procesję.
Ludzie zaśmiewali się widząc jak z całym korowodem Tadeusz przechodził
prze miasto.

W pobliżu wioski w której Tadeusz spędził noc stał królewski pałac. Król
miał jedno poważne zmartwienie. Jego córka cierpiała na dziwną chorobę,
z której nikt nie potrafił jej uleczyć. Była ciągle smutna. Tak się
akurat złożyło, że tego dnia królewna wybrała się na przejażdżkę karetą.
Właśnie przechodził tamtędy drwal z gęsią pod pachą, a w ślad za nim,
chcąc -- nie chcąc, kroczył sznur zrośniętych ze sobą osób. Kiedy
królewna zobaczyła co się dzieje, wybuchnęła śmiechem. Wszyscy się
zdumieli, po raz pierwszy słysząc śmiech królewny. Ona zaś wyszła z
karety, żeby przyjrzeć się złotej gęsi i już za chwilę była doczepiona
do strażnika. Śmiejąc się i rozmawiając cała procesja udała się w
kierunku królewskiego pałacu. A tłumy za nią. Kiedy król zobaczył córkę
pokładającą się ze śmiechu nie mógł uwierzyć własnym oczom. -- Coś
podobnego! Zdumiewające! -- Powtarzał. Mimo ogólnej wesołości sprawa
wyglądała jednak dość poważnie. Lecz po chwili w tłumie pojawił się
dziwny starzec z białą brodą, w wysokim szpiczastym kapeluszu.
Trzykrotnie pstryknął palcami, a wtedy wszyscy poodczepiali się od
siebie. Drwal właśnie miał podziękować leśnemu czarodziejowi, kiedy ów
tajemniczy starzec rozpłynął się w powietrzu. A Tadeusz poślubił
królewnę.
