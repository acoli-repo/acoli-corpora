# author: Gebrüder Grimm
# source: tbc
# url: https://www.grimmstories.com/pl//grimm_basnie/podziomek
# note: copyright of translation tbc

## Podziomek 

Był sobie kiedyś bogaty król i miał trzy córki. Chodziły one codziennie
na spacer do zamkowego ogrodu; w tym ogrodzie król, który był wielkim
miłośnikiem pięknych drzew, jedno drzewo lubił szczególnie i
zapowiedział, że kto zerwie z niego choć jedno jabłko, tego przeklnie,
aby się zapadł sto sążni pod ziemię. Nadeszła jesień i jabłka na owym
drzewie stały się czerwone jak krew. Trzy córki króla chodziły dzień w
dzień pod jabłonkę, żeby sprawdzić, czy wiatr przypadkiem nie strącił z
niej choć jednego jabłuszka. Nie zdarzyło się to jednak ani razu, a
drzewo było tak obsypane owocami, że pod ich ciężarem mogło się złamać w
każdej chwili, gałęzie zwisały mu aż do ziemi. Najmłodszą królewnę
ogarnęło raz tak gwałtowne pożądanie, że powiedziała do swych sióstr:

- Ojciec zanadto nas kocha, żeby miał nas przekląć; jestem pewna, że
postępuje tak tylko z obcymi ludźmi.

Po tych słowach dziewczynka zerwała jedno wspaniałe jabłko i trzymając
je zaczęła podskakiwać przed obiema siostrami, wołając:

- Ach, spróbujcie, kochane siostrzyczki! Nigdy w życiu nie jadłam nic
równie smacznego.

Obie królewny ugryzły więc także po kawałku jabłka i w tej samej chwili
wszystkie trzy zapadły się głęboko pod ziemię, a nawet pies z kulawą
nogą tego nie zauważył.

Około południa król chciał zawołać dzieci do stołu, ale nigdzie nie
znalazł po nich ani śladu: szukał ich po całym zamku i w ogrodzie, lecz
na próżno. Zmartwił się tym bardzo i kazał w całym kraju ogłosić, że kto
odnajdzie jego córki, jedną z nich dostanie za żonę. Wielu młodzieńców
wyruszyło więc na poszukiwanie; wszyscy bowiem lubili trzy dziewczynki,
były one dla każdego grzeczne, a przy tym nadobnego oblicza. Wśród
szukających znaleźli się też trzej młodzi myśliwi, którzy po tygodniu
wędrówki zaszli do ogromnego pałacu; były tam piękne komnaty, a w jednej
z sal stał nakryty stół, uginający się od znakomitych potraw, tak
jeszcze ciepłych, że się z nich dymiło. Tymczasem w pałacu nie było
żywej duszy. Poczekali pół dnia, a potrawy wciąż dymiły. W końcu
zgłodnieli tak bardzo, że usiedli przy stole i zabrali się do jedzenia.
Ustalili też między sobą, że zamieszkają w pałacu, pociągną tylko losy,
który z nich pozostanie na straży, podczas gdy dwaj inni pójdą szukać
królewskich córek. Jak powiedzieli, tak uczynili. Los wypadł na
najstarszego. Nazajutrz dwaj młodsi wybrali się w drogę, zaś najstarszy
musiał zostać w pałacu. W południe przyszedł do niego podziomek prosząc
o kawałek chleba. Myśliwy wziął więc bochenek, który znalazł wśród
pałacowych zapasów, i ukrajał dużą pajdę, by ją ofiarować podziomkowi.
Kiedy podawał mu chleb, mały człowieczek upuścił go na ziemię i rozkazał
myśliwemu, aby go podniósł i podał mu raz jeszcze. Młodzieniec schylił
się, by spełnić polecenie, a wtedy podziomek chwycił kij, złapał tamtego
za włosy i porządnie wyłoił mu skórę. Następnego dnia drugi z rzędu
myśliwy pozostał w domu. Powiodło mu się wcale nie lepiej.

Kiedy pozostali dwaj wrócili wieczorem do pałacu, najstarszy spytał:

- No, i jak ci się wiodło?

- Ach, całkiem źle mi się wiodło.

I opowiedzieli sobie nawzajem niemiłe przygody. Najmłodszemu wszelako
nic o tym nie wspomnieli, bo go obaj nie lubili, wołali na niego ,,Głupi
Jasio'', a w rzeczy samej był on jakby nawiedzony. Na trzeci dzień
najmłodszy pozostał w pałacu; i znów przyszedł podziomek prosząc o
kawałek chleba. I tym razem upuścił podaną kromkę i kazał ją sobie
podnieść i podać raz jeszcze. A myśliwy jak na niego nie krzyknie:

- Co takiego?! Nie potrafisz sam z ziemi podnieść? Jeśli nie chcesz
zadać sobie nawet tyle trudu dla zdobycia kawałka chleba powszedniego,
to wcale na niego nie zasługujesz.

Podziomek bardzo się na niego rozzłościł i z uporem twierdził, że
młodzieniec musi go usłuchać; ten zaś, nie zastanawiając się długo,
chwycił małego za kołnierz i sprał go na kwaśne jabłko. Podziomek począł
wrzeszczeć wniebogłosy:

- Przestań, przestań już i puść mnie; powiem ci, gdzie są królewskie
córki.

Ledwie tamten usłyszał te słowa, przestał go tłuc, a wtedy krasnal
wyznał, że jest podziomkiem i że takich jak on jest ponad tysiąc; jeśli
myśliwy z nim pójdzie, to dowie się, gdzie znajdują się królewny.
Pokazał mu głęboką studnię, w której nie było wcale wody; tu podziomek
zdradził, że o ile mu wiadomo, towarzysze młodego myśliwego nie mają
wobec niego uczciwych zamiarów, jeśli więc chce wyzwolić królewskie
dzieci, musi to uczynić sam. Obaj starsi bracia pragnęliby również
odnaleźć królewny, ale bez narażania się na trudy i niebezpieczeństwa.
Chcąc dokonać dzieła wyzwolenia, trzeba wziąć duży kosz, wsiąść do
niego, zabrać ze sobą nóż myśliwski i dzwoneczek i spuścić się na dno
studni. Bedą tam trzy komnaty, w każdej siedzi królewna i ma za zadanie
drapać smoka o wielu głowach; wszystkie smocze głowy należy ściąć.
Powiedziawszy to podziomek zniknął.

Wieczorem nadeszli dwaj starsi bracia i spytali najmłodszego, jak mu się
wiodło.

- Całkiem nie najgorzej - odparł.

Przez cały czas nie widział żywej duszy, dopiero w południe zjawił się
mały człowieczek i poprosił go o kawałek chleba. Otrzymawszy kromkę
upuścił ją na ziemię i kazał sobie podnieść. Kiedy on nie chciał tego
uczynić, podziomek począł mu grozić; tego było już za wiele i spuścił
małemu tęgie lanie, a przy okazji dowiedział się, gdzie są królewskie
dzieci. Obaj bracia słysząc to tak się rozzłościli, że twarze ich robiły
się na przemian to żółte, to zielone. Nazajutrz udali się wszyscy trzej
do studni i pociągnęli losy, który najpierw ma wejść do kosza. Wypadło
na najstarszego, musiał pierwszy spuścić się na dno studni, zabierając
dzwoneczek.

- Kiedy zadzwonię, macie mnie raz dwa wyciągnąć z powrotem.

Ledwie zjechał kawałeczek, rozległ się dzwonek i dwaj bracia wciągnęli
go na górę. Potem średni brat wsiadł do kosza i wszystko potoczyło się
podobnie. W końcu przyszła kolej na najmłodszego; ten kazał się spuścić
na sam dół. Wylazł z kosza, zabrał ze sobą nóż myśliwski, podszedł do
pierwszych drzwi i zaczął nasłuchiwać: dobiegło go głośne chrapanie
smoka.

Ostrożnie otworzył drzwi. W komnacie siedziała królewna, na jej kolanach
leżało dziewięć smoczych głów, a ona je drapała. Młodzieniec zamierzył
się swym nożem i ściął wszystkie dziewięć głów. Królewna skoczyła,
rzuciła mu się na szyję, poczęła go z całego serca ściskać i całować;
zdjęła amulet ze szczerego złota, który nosiła na piersiach, i zawiesiła
myśliwemu na szyi.

Udał się on z kolei do drugiej królewny. Ta musiała drapać smoka o
siedmiu głowach; i ją również wyzwolił. Na koniec wyswobodził
najmłodszą, która drapała smoka o czterech głowach.

Trzy siostry miały sobie mnóstwo do opowiadania i ściskały się, i
całowały bez ustanku. Najmłodszy brat zadzwonił wreszcie tak głośno, że
tamci dwaj na górze go usłyszeli. Wsadził królewny jedna po drugiej do
kosza, a oni je wyciągali. Kiedy zaś przyszła kolej na niego,
przypomniały mu się słowa małego człowieczka: że towarzysze nie mają
wobec niego uczciwych zamiarów. Wziął więc wielki kamień z dna studni i
włożył go do kosza. A kiedy znajdował się on mniej więcej na połowie
drogi, przewrotni bracia przecięli powróz i kosz wraz z kamieniem runął
na dno, oni zaś byli pewni, że ich brat nie żyje. Po czym uciekli
porywając trzy królewny, im zaś rozkazali, aby powiedziały królowi, że
to oni, dwaj starsi bracia, je wyzwolili. Kiedy więc stanęli przed
królem, każdy z nich zażądał jednej królewny za żonę.

Tymczasem najmłodszy myśliwy chodził zgnębiony z kąta w kąt po trzech
podziemnych komnatach, pewien, że wybiła już jego ostatnia godzina.
Nagle ujrzał wiszący na ścianie flet i zapytał sam siebie:

- A po co ty tu wisisz? W tym lochu przecież nikt nie może się weselić.

Przyjrzał się też smoczym głowom i rzekł:

- Wy mi też nie pomożecie.

I chodził sobie tyle razy tam i z powrotem, że udeptał ziemię całkiem
jak klepisko. Wreszcie przyszły mu do głowy zgoła inne myśli, zdjął flet
ze ściany i począł na nim grać. Ni stąd, ni zowąd zbiegło się wokół
niego całe mnóstwo podziomków; każdy nowy ton fletu wywoływał jednego
więcej małego człowieczka. A młody myśliwy grał tak długo, aż komnata
była ich pełna. I wszystkie podziomki zaczęły go pytać, czego by sobie
życzył. Rzekł im, że chciałby wyjść z powrotem na powierzchnię ziemi i
na światło dzienne. Każdy chwycił więc za jeden włos na jego głowie, po
czym uniosły się razem z nim w górę. Skoro znalazł się na ziemi, udał
się prosto na królewski zamek, gdzie miało się właśnie odbyć wesele
jednej z królewien. Młody myśliwy wszedł do komnaty, gdzie siedział król
ze swymi trzema córkami. Skoro go dzieweczki ujrzały, wszystkie padły
zemdlone. Król zaś srodze się rozgniewał i kazał natychmiast wtrącić
przybysza do więzienia, sądził bowiem, że wyrządził on jego dzieciom
jakąś krzywdę. Zaledwie królewny przyszły do siebie, zaczęły błagać
ojca, aby go wypuścił. Król je spytał, dlaczego. Odparły, że nie wolno
im nic więcej mówić. Poradził więc córkom, aby opowiedziały całą
przygodę piecowi. Sam zaś opuścił komnatę, ale przyłożywszy ucho do
drzwi wszystko usłyszał. Natychmiast kazał powiesić obu starszych braci
na szubienicy, a najmłodszemu oddał najmłodszą córkę za żonę. Ja zaś
włożyłem szklane budziki, potknąłem się o kamień i oba buciki: brzdęk!
Pękły na pół.
