# author: Gebrüder Grimm
# source: tbc
# url: https://www.grimmstories.com/pl//grimm_basnie/moj_mily_roland
# note: copyright of translation tbc

## Mój miły Roland 

Była sobie raz niewiasta, istna czarownica, miała ona dwie córki, jedną
brzydką i złą i tę kochała, bo była jej rodzoną córką, zaś drugą piękną
i dobrą, a tej nienawidziła, gdyż była to jej pasierbica. Pewnego razu
pasierbica miała śliczny fartuszek, który tak bardzo podobał się jej
siostrze, że ta, dręczona zazdrością, powiedziała matce:

- Chcę i muszę mieć ten fartuszek.

- Uspokój się, moje dziecko - odparła stara - będziesz go miała! Twoją
siostrę od dawna powinna spotkać śmierć, dziś w nocy, kiedy zaśnie,
przyjdę i utnę jej głowę. A ty pamiętaj, połóż się na łóżku od ściany, a
ją zepchnij na sam brzeg.

I biedna dziewczyna nie uniknęłaby swego losu, gdyby wtedy nie stała w
kącie i wszystkiego nie słyszała. Złej siostrze nie wolno było przez
cały dzień wyjść za próg, a kiedy nadeszła pora, by kłaść się spać,
musiała pierwsza wejść do łóżka, żeby zająć miejsce przy ścianie; a sama
ułożyła się pod ścianą. W nocy stara zakradła się cichaczem, w prawej
ręce trzymając siekierę, najpierw lewą wymacała, czy z brzegu ktoś leży,
po czym ujęła siekierę oburącz, zamierzyła... i ucięła głowę własnemu
dziecku.

Kiedy starucha poszła, dziewczyna wstała, pobiegła do swego lubego,
który miał na imię Roland, i zapukała do jego drzwi. Skoro wyszedł przed
próg, rzekła do niego:

- Słuchaj, mój luby Rolandzie, musimy czym prędzej uciekać, bo macocha
chciała mnie zabić, ale trafiła swoje rodzone dziecko. Kiedy dzień
nastanie i ona przekona się, co uczyniła, będziemy zgubieni.

- Radzę ci - powiedział Roland - żebyś zabrała jej czarodziejską
różdżkę, bo inaczej nie zdołamy się uratować, jeśli puści się za nami w
pogoń i zacznie nas ścigać.

Dziewczyna poszła po czarodziejską różdżkę, po czym wzięła głowę trupa i
nakapała na ziemię trzy krople krwi, jedną przed łóżkiem, jedną w kuchni
i jedną na schody. Wtedy opuściła dom wraz ze swym lubym.

Kiedy rankiem stara czarownica wstała z łóżka, zawołała córkę, żeby jej
dać fartuszek, ale córka nie przyszła. Czarownica woła więc dalej.

- Gdzie jesteś?

- Tutaj jestem, schody zamiatam - odparła jedna z kropli krwi.

Stara wyszła na schody, ale nie było tam nikogo. Zawołała więc znowu:

- Gdzie jesteś?

- Tutaj jestem, grzeję się w kuchni - krzyknęła druga kropla.

Czarownica poszła do kuchni, ale i tam nikogo nie zastała. Zawołała więc
raz jeszcze:

- Gdzie jesteś?

- Tutaj jestem, leże w łóżku i śpię - odezwała się trzecia kropla.

Czarownica poszła do komory, zbliżyła się do łóżka. I cóż tam zobaczyła?
Własne dziecko w kałuży krwi, i to ona sama ucięła mu głowę.

Czarownica wpadła w straszną wściekłość, wyskoczyła przez okno, a że
potrafiła sięgnąć wzrokiem bardzo daleko, ujrzała parę zbiegów: swoją
pasierbicę i jej lubego Rolanda.

- Nic wam to nie pomoże - zawołała - że zdołaliście stąd uciec, mnie
się i tak nie wymkniecie!

Włożyła swoje siedmiomilowe buty, w których za każdym krokiem przebywała
godzinę drogi, i po niedługim czasie dogoniła tamtych dwoje. Dziewczyna,
widząc zbliżającą się staruchę, różdżką czarodziejską zamieniła swego
miłego Rolanda w jezioro, a siebie w kaczkę, która pływa po jeziorze.
Czarownica stanęła nad brzegiem jeziora i zaczęła rzucać okruchy chleba,
starając się wszelkimi siłami przywabić kaczkę, ta jednak oparła się
pokusom i starucha, do wieczora nic nie wskórawszy, musiała jak
niepyszna wracać do domu. Dziewczyna i miły jej Roland przybrali znów
ludzką postać i wędrowali dalej przez całą noc aż do świtu. Wtedy
dziewczyna zamieniła siebie w śliczny kwiatek kwitnący wśród cierni, a
swego miłego Rolanda w skrzypka. Po niedługim czasie nadeszła czarownica
i zapytała grajka:

- Miły grajku, czy pozwolisz mi zerwać ten śliczny kwiatek?

- Oczywiście - odparł grajek - jeszcze ci zagram do wtóru.

Kiedy łapczywie zaczęła przedzierać się przez ciernie, żeby zerwać
kwiatek, bo dobrze wiedziała, kto się w nim kryje grajek zaczął swym
smyczkiem tak zacinać, że chcąc nie chcąc musiała puścić się w tan, była
to bowiem czarodziejska muzyka. Im żwawiej grajek grał, tym dziksze
skoki musiała wyprawiać czarownica, a ciernie rwały na niej suknię,
kłuły jej ciało do krwi, a że muzyka nie ustawała, musiała tańczyć tak
długo, aż padła martwa.

Kiedy się wreszcie od niej uwolnili, rzekł Roland:

- Pójdę teraz do mojego ojca, niech szykuje wesele.

- Ja przez ten czas tu zostanę - powiedziała dziewczyna - i będę na
ciebie czekać, ażeby mnie nikt nie rozpoznał, zamienię się w czerwony
kamień polny.

Roland odszedł, a dziewczyna leżała sobie na polu w postaci czerwonego
kamienia i czekała na swego miłego. Po powrocie do domu Roland wpadł w
sidła innej dziewczyny, która go tak opętała, że zapomniał o swej lubej.
Biedaczka długo jeszcze czekała, ale kiedy on wciąż nie wracał, ze
zmartwienia zamieniła się w kwiatek, myśląc sobie:

- Ktoś przechodząc może mnie zadepcze.

Tak się jednak złożyło, że pewien pasterz pasł na owym polu swoje owce i
zobaczył kwiatek, a że taki był śliczny, pasterz zerwał go, zabrał z
sobą i schował do skrzyni. Od tej chwili dziwne rzeczy zaczęły się dziać
w jego domu. Kiedy rano wstawał, cała robota była już zrobiona: izba
zamieciona, stoły i ławy wyszorowane, ogień na kominie rozpalony, woda
naniesiona. A kiedy wracał w południe, stół był nakryty i stało na nim
smaczne jedzenie. Pasterz nie mógł pojąć, jak to się dzieje, nigdy
bowiem nie widział w swoim domu żywej duszy, a mała chatka była zbyt
ciasna, żeby ktoś mógł się w niej schować. Dobra obsługa bardzo mu się
podobała, ale w końcu strach go zaczął oblatywać, tak że udał się do
pewnej mądrej niewiasty z prośbą o radę. Mądra niewiasta rzekła:

- Kryją się za tym jakoweś czary, wczesnym rankiem musisz dać baczenie,
czy w izbie coś się gdzieś nie rusza, a jeśli coś spostrzeżesz, to na
nic nie zważając, rzuć tam białą chusteczkę; tym sposobem czary zostaną
odczynione.

Pasterz poszedł za jej radą i nazajutrz, o pierwszym brzasku zobaczył,
jak skrzynia się otwiera i wychodzi z niej kwiatek. Pasterz podskoczył
czym prędzej i zarzucił na niego białą chustkę. Czar minął i stanęła
przed nim śliczna dziewczyna, która przyznała się, że ona to w postaci
kwiatka zajmowała się ostatnio jego gospodarstwem. Opowiedziała mu swoje
dzieje, a że przypadła mu bardzo do serca, zapytał ją, czy nie wyszłaby
za niego za mąż.

Ona jednak odpowiedziała:

- Nie!

Chciała bowiem dochować wiary swemu lubemu Rolandowi, chociaż on ją
porzucił. Obiecała jednak, że nie odejdzie i nadal będzie się zajmowała
gospodarstwem.

Nadszedł czas, kiedy miało się odbyć wesele Rolanda. Zgodnie z panującym
w kraju zwyczajem zaproszono wszystkie dziewczęta, by zaśpiewały na
cześć młodej pary. Wierna dziewczyna słysząc to tak się zasmuciła, że
omal jej serce w piersi nie pękło, i za nic iść nie chciała, przybiegły
jednak inne dziewczęta i zabrały ją ze sobą. Kiedy przyszła na nią kolej
zaśpiewać, ukryła się w tłumie, aż w końcu została już tylko sama jedna
i nie mogła się dłużej opierać. Ledwie jednak jej śpiew dotarł do uszu
Rolanda, ten zerwał się i zawołał:

- Ja znam ten głos, to jest prawdziwa panna młoda, nie chcę żadnej
innej!

Wszystko, o czym zapomniał i co uleciało mu z pamięci, ożyło nagle w
jego sercu. I odbyło się wesele wiernej dziewczyny z jej miłym Rolandem,
skończyły się cierpienia, a zaczęła radość.
