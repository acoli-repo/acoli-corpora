# author: Gebrüder Grimm
# source: tbc
# url: https://www.grimmstories.com/pl//grimm_basnie/chlopek_roztropek
# note: copyright of translation tbc

## Chłopek-roztropek 

Była sobie taka wieś, w której mieszkali sami bogaci gospodarze i tylko
jeden biedny, a wołano na niego Chłopek-roztropek. Nie miał on nawet
krowy i za wszystkie pieniądze, jakie posiadał, nie mógłby jej sobie
kupić, a oboje z żoną bardzo chcieli mieć ładną krówkę. Pewnego razu
Chłopek-roztropek rzekł do żony:

- Słuchaj no, przyszła mi do głowy taka myśl, żeby kum stolarz zrobił
nam z drzewa cielę i pomalował je na brązowo, niech wygląda jak żywe, a
z czasem może wyrośnie na prawdziwą krowę.

Niewieście spodobał się ten pomysł, więc kum stolarz wystrugał z drzewa
piękne cielątko, oheblował je i pomalował, jak należy, a że miało ono
pochyloną głowę, wyglądało, jakby gryzło trawę.

Kiedy nazajutrz pędzono krowy na pastwisko, Chłopek-roztropek przywołał
pasterza i rzekł:

- Mam tu cielątko, ale że jest jeszcze małe, trzeba je nieść na rękach.

Pasterz odparł:

- Dobra, dobra - wziął cielątko na ręce, zaniósł je na łąkę i postawił
w trawie. Stało tam sobie cały czas bez ruchu, jakby się pasło, a
pasterz mówił do siebie:

- Tylko patrzeć, jak zacznie samo biegać, toż to żre jak najęte!

Wieczorem, kiedy miał pędzić stado z powrotem do zagród, przemówił do
cielątka:

- Skoro umiesz stać i żreć, to możesz iść o własnych siłach, nie będę
cię znów na rękach dźwigał.

Chłopek-roztropek zaś stał na przyzbie i czekał na swoje cielątko. Kiedy
zobaczył, że pasterz pędzi stado przez wieś, a cielątka nie ma, zapytał
o nie. Pasterz zaś odpowiedział:

- Stoi wciąż na pastwisku i żre, ani rusz nie chciało zejść i wracać ze
stadem.

Chłopek-roztropek na to:

- Tak czy inaczej, muszę mieć moje bydlątko z powrotem.

Poszli więc razem na łąkę, ale przez ten czas ktoś cielę ukradł i już go
nie było. Pasterz powiedział:

- Musiało się gdzieś zabłąkać.

A Chłopek-roztropek rzekł:

- Mine tak łatwo w pole nie wywiedziesz!

I zaprowadził pasterza do sołtysa, który zganił go za niedbalstwo i
kazał oddać chłopu krowę za stracone cielątko.

Tak więc Chłopek-roztropek i jego żona dochrapali się od dawna
upragnionej krowy; cieszyli się z niej całą duszą, ale nie mieli dla
niej paszy i nie mogli jej wyżywić; trzeba ją było zatem wkrótce
zarżnąć. Mięso zasolili, po czym Chłopek-roztropek udał się do miasta,
żeby sprzedać skórę i za uzyskane pieniądze kupić nowe cielę. Po drodze
przechodził koło młyna, zobaczył tam kruka z połamanymi skrzydłami,
ulitował się więc nad nim i zawinął w krowią skórę. Że zaś pogoda była
paskudna, wiatr zaczął deszczem zacinać, nie mógł iść dalej i zaszedł do
młyna prosząc o schronienie. Młynarka była sama w domu, rzekła więc do
Chłopka-roztropka:

- Połóż się tam na słomie! - i dała mu kromkę chleba z serem.

Chłopina zjadł i położył się, trzymając przy sobie krowią skórę, a
młynarka pomyślała: ,,Człek zdrożony i zasnął''. Po niedługiej chwili
przyszedł klecha, młynarka przywitała go wylewnie i rzekła:

- Męża nie ma w domu, urządzimy sobie ucztę.

Chłopek-roztropek nastawił uszu, a słysząc o uczcie rozzłościł się, że
sam musiał się zadowolić kromką chleba z serem. Niewiasta wniosła
mnóstwo wszelakiego jadła: pieczeń, sałatę, ciasto i wino. Ledwie
zasiedli i zabrali się do jedzenia, rozległo się pukanie do drzwi.
Młynarka krzyknęła:

- O Boże, to mój mąż!

Co prędzej schowała pieczeń do pieca, wino pod poduszkę, sałatę w
pościeli, ciasto pod łóżkiem, zaś klechę do szafy w sieni. Po czym
otworzyła drzwi mężowi mówiąc:

- Bogu dzięki, żeś już wrócił! Pogoda dziś jak przed końcem świata.

Młynarz, widząc Chłopka-roztropka na słomie, spytał:

- A co ten tam robi?

- Ach - odrzekła żona - biedak przyszedł tu w burzę i deszcz i prosił o
schronienie, dałam mu więc chleba z serem i pozwoliłam lec na słomie.

Młynarz na to:

- Nie mam nic przeciw temu, ale przynieś i mnie raz dwa coś do
jedzenia.

Żona odparła:

- Mam tylko chleb z serem.

- Wszystko mi jedno - rzekł mąż - niech będzie chleb z serem.

A widząc Chłopka-roztropka zawołał:

- Chodź i zjedz jeszcze raz ze mną!

Chłopina nie dał sobie tego dwa razy powtarzać, podniósł się ze słomy i
zasiadł do stołu. Po chwili młynarz spostrzegł leżącą na ziemi krowią
skórę, w którą zawinięty był kruk, i spytał:

- Co ty tam masz?

Chłop zaś odpowiedział:

- Mam tam wieszczka.

- A mógłby mi on powróżyć? - spytał młynarz.

- Czemu nie? - odparł chłop. - Ale on wyjawia tylko cztery rzeczy, a
piątą zachowuje dla siebie.

Młynarz, zaciekawiony, powiedział:

- Każ mu więc powróżyć!

Chłopek-roztropek pocisnął głowę kruka, a ten zaskrzeczał:

- Kra, kra!

Młynarz spytał:

- No, i co powiedział?

- Po pierwsze wyjawił, że pod poduszką jest wino - odrzekł chłop.

- A to ci dopiero! - zawołał młynarz, pośpieszył, gdzie należało, i
znalazł wino.

- No, dalejże! - zachęcał.

Chłopek-roztropek znów nakłonił kruka do krakania i rzekł:

- Po drugie wyjawił, że w piecu jest pieczeń.

- A to ci dopiero! - krzyknął młynarz, poszedł we wskazane miejsce i
znalazł pieczeń.

Chłop raz jeszcze zmusił kruka do wróżenia i rzekł:

- Po trzecie wyjawił, że w pościeli jest sałata.

- A to ci dopiero! - krzyknął młynarz, poszedł i znalazł sałatę.

Na koniec chłop pocisnął kruka tak, że wrzasnął na całe gardło.

- Po czwarte wyjawił, że pod łóżkiem jest ciasto.

- A to ci dopiero! - krzyknął młynarz, poszedł i znalazł ciasto.

Zasiedli więc razem do stołu, młynarka zaś, w śmiertelnym strachu,
położyła się do łóżka, ściskając w garści wszystkie klucze. Młynarz
chciał koniecznie usłyszeć jeszcze piątą wróżbę, ale Chłopek-roztropek
powiedział:

- Zjedzmy najpierw spokojnie te cztery rzeczy, bo piąta to coś bardzo
złego.

Zjedli więc, po czym zaczęli się targować o cenę, jaką młynarz ma
zapłacić za piątą wróżbę. Zgodzili się w końcu na trzysta talarów.
Chłopek-roztropek pocisnął znów głowę kruka, a ten głośno zakrakał.
Młynarz zapytał:

- Co on powiedział?

Chłop zaś odrzekł:

- Powiedział, że w szafie w sieni siedzi diabeł.

Na co młynarz:

- Trzeba go stamtąd wykurzyć!

Po czym wyszedł za próg izby, młynarka musiała oddać klucz, chłop zaś
otworzył szafę. Klecha szmyrgnął, aż się za nim zakurzyło, a młynarz
rzekł:

- Widziałem czarnego potwora na własne oczy, jako żywo!

A Chłopek-roztropek nazajutrz o świcie wyruszył w drogę.

Po powrocie do domu zaczął coraz bardziej rozbudowywać swoje
gospodarstwo, wzniósł sobie piękną chałupę, a chłopi gadali:

- Chłopek-roztropek musiał widać trafić do jakiegoś kraju, gdzie pada
złoty śnieg i gdzie pieniądze zbiera się szuflami.

Wezwano więc chłopinę do sołtysa, żeby się przyznał, skąd się wzięło
jego bogactwo. On zaś odpowiedział:

- Sprzedałem w mieście krowią skórę za trzysta talarów.

Ledwie chłopi o tym usłyszeli, uwidziała im się również podobna korzyść,
pośpieszyli do domu, pozarzynali wszystkie krowy, ściągnęli z nich
skórę, aby udać się do miasta i sprzedać z wielkim zyskiem. Sołtys
zapowiedział:

- Moja sługa pójdzie pierwsza.

Gdy przyszła ona do miasta i zjawiła się u kupca, ten dał jej za skórę
ni mniej, ni więcej, tylko trzy talary; kiedy zaś zjawili się pozostali
gospodarze, nie dał im nawet tyle i rzekł:

- Co ja pocznę z taką kupą skór?

Wszyscy wpadli w złość, że ich Chłopek-roztropek oszukał, i chcąc się na
nim zemścić oskarżyli go przed sołtysem. Niewinny chłopina został
skazany na śmierć: miał być w dziurawej beczce stoczony do wody.
Zawleczono go na pagórek i sprowadzono księdza, który miał odprawić mszę
za jego duszę. Gapie musieli się oddalić, a kiedy Chłopek-roztropek
ujrzał duchownego, natychmiast rozpoznał w nim owego klechę, którego
widział u młynarki. Rzekł więc do niego:

- Ja was uwolniłem z szafy, to wy mnie z beczki uwolnijcie!

W tej samej chwili pasterz popędził tamtędy stado owiec, a chłop
wiedział, że pragnie on od dawna zostać sołtysem; zaczął więc wrzeszczeć
wniebogłosy:

- Nie, nie uczynię tego! Choćby cały świat żądał tego ode mnie, ja tego
nie uczynię!

Pasterz słysząc to podszedł i zapytał:

- Czemu się tak drzesz? Czego nie chcesz uczynić?

Chłopek-roztropek zaś odpowiedział:

- Oni chcą zrobić ze mnie sołtysa, ale wpierw muszę wejść do tej
beczki, a ja nie chcę!

Pasterz rzekł:

- Jeśli tylko tyle potrzeba, żeby zostać sołtysem, to ja mogę zaraz
wleźć do beczki.

Chłopek-roztropek odparł:

- Jeśli zgodzisz się tam wejść, to zostaniesz sołtysem.

Pasterz, zadowolony, wlazł do beczki, a chłop zamknął wieko; po czym
wziął sobie stado owiec i popędził je dalej drogą. Klecha zaś udał się
do gminy i oświadczył, że msza została już odprawiona. Zeszli się więc
gospodarze i potoczyli beczkę w stronę wody. Kiedy beczka zaczęła się
toczyć, pasterz zaczął krzyczeć:

- Chcę zostać sołtysem!

Wszyscy sądzili, że to krzyczy Chłopek-roztropek, rzekli więc:

- My byśmy też tego chcieli, ale wpierw rozejrzyj się dobrze tam, na
dole - i zepchnęli beczkę do wody.

Sami zaś ruszyli z powrotem na wieś, a kiedy tam przybyli, spotkali
Chłopka-roztropka, który z zadowoloną miną pędził spokojnie stado owiec.
Zdumieli się gospodarze i zawołali:

- A skąd ty się tu wziąłeś? Z wody wylazłeś?

- No, pewnie - odparł chłopina - wpadłem głęboko, tak głęboko, że
znalazłem się na samym dnie. Wypchnąłem dno z beczki i wylazłem z niej,
a wtedy zobaczyłem piękne łąki, na których pasło się mnóstwo baranów, i
to stadko stamtąd sobie przyprowadziłem.

A chłopi na to:

- Jest ich tam więcej?

- O, tak - odparł - więcej, niż wam potrzeba.

Zmówili się więc gospodarze, że udadzą się do rzeki po owce, każdy
przyprowadzi sobie jedno stadko; sołtys zaś rzekł:

- Ja pójdę pierwszy.

Poszli więc wszyscy razem nad wodę, a po błękitnym niebie płynęły
właśnie małe obłoczki, zwane barankami, które odbijały się w wodzie, i
chłopi krzyknęli:

- Widzimy już baranki na dnie!

Sołtys przepchnął się naprzód i powiedział:

- Schodzę pierwszy i rozejrzę się, a jeśli wszystko będzie w porządku,
zawołam was.

I skoczył do wody, aż głośno plusnęła. Reszta zaś, sądząc, że sołtys ich
wzywa, rzuciła się za nim chmarą. W ten sposób cała wieś wyginęła, a
Chłopek-roztropek, jako jedyny dziedzic, stał się bogatym człowiekiem.
