# author: Gebrüder Grimm
# source: tbc
# url: https://www.grimmstories.com/pl//grimm_basnie/wilk_i_czlowiek
# note: copyright of translation tbc

## Wilk i człowiek 

Lis opowiadał kiedyś wilkowi o sile człowieka i o tym, że żadne zwierzę
nie może mu dorównać, jeżeli nie użyje podstępu. A na to wilk:

- Gdybym tylko zobaczył kiedy człowieka, zaraz bym się na niego rzucił.

- A ja ci w tym pomogę - rzekł lis - przyjdź do mnie jutro rano, pokażę
ci człowieka.

Wilk stawił się raniutko, a lis poprowadził go na drogę, którą chadzał
zazwyczaj myśliwy. Najpierw nadszedł stary, wysłużony żołnierz.

- Czy to jest człowiek? - zapytał wilk.

- Nie - odparł lis - to był kiedyś człowiek.

Potem nadszedł mały chłopiec, idący do szkoły.

- A czy to jest człowiek?

- Nie, to będzie kiedyś człowiek.

Wreszcie ukazał się myśliwy z dubeltówką na ramieniu i nożem myśliwskim
za pasem.

- Oto jest człowiek - rzekł lis do wilka - na tego możesz się rzucić.
Ja jednak wolę się ukryć w norze.

Wilk rzucił się na człowieka, ale myśliwy, widząc go, powiedział:

- Szkoda, że nie nabiłem fuzji kulą - wycelował i strzelił wilkowi
śrutem w pysk.

Wilk zmarszczył się gniewnie, ale nie dał się odstraszyć i znów ruszył
do ataku. Myśliwy wpakował mu więc drugi nabój śrutu. Wilk przezwyciężył
ból i skoczył na myśliwego; ale ten wydobył nóż i zadał mu kilka ciosów,
aż wilk krwawiąc uciekł z wyciem do lisa.

- No, bracie wilku - zapytał lis - jak ci się powiodło z człowiekiem?

- Ach - odparł wilk - nie tak wyobrażałem sobie siłę człowieka.
Najpierw zdjął z ramienia kij i dmuchnął w niego, a mnie coś plunęło w
twarz, co drapało i łechtało strasznie. Potem jeszcze raz dmuchnął w
kij, a mnie coś grzmotnęło w nos. Kiedy zaś byłem zupełnie blisko,
wyciągnął sobie z ciała żebro i tak mnie nim uderzył, że ledwo żywy
uciekłem.

- Widzisz - rzekł lis - jaki z ciebie pyszałek! A radziłem ci nie
stawiać człowiekowi na drodze!
