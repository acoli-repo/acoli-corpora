# author: Gebrüder Grimm
# source: tbc
# url: https://www.grimmstories.com/pl//grimm_basnie/przygody_paluszka
# note: copyright of translation tbc

## Przygody Paluszka 

Pewien krawiec miał synka, tak malutkiego jak palec, toteż zwano go
Paluszkiem. Malec miał jednak odwagę w sercu, więc rzekł do ojca:

- Drogi ojczulku, muszę ruszyć w świat!

- Słusznie, synu - odparł krawiec, wziął długą igłę i dorobił do niej
nad świecą rączkę z laku, mówiąc:

- Oto masz także szpadę na drogę. Niechaj cię Bóg prowadzi!

Paluszek uradowany skoczył do kuchni, aby zobaczyć, co też tam pani
matka dobrego gotuje na pożegnanie. Jedzenie było już gotowe, a garnek
stał jeszcze na kuchni.

- Mamusiu, co dziś dobrego ugotowałaś? - zapytał Paluszek.

- Zobacz sam! - odparła matka.

Paluszek wdrapał się na kuchnię i nachylił się nad garnkiem. Że jednak
zanadto wyciągnął szyję, porwała go para, bijąca z garnka, i uniosła
przez komin. Przez pewien czas unosił go dym, aż wreszcie spadł znowu na
ziemię.

I oto znalazł się Paluszek w dalekim, obcym świecie. Po długiej wędrówce
dostał wreszcie pracę u pewnego majstra, ale nie smakowało mu tam
jedzenie.

- Pani majstrowo - rzekł Paluszek - jeżeli nie da mi pani lepiej jeść,
jutro pójdę sobie i napiszę kredą na drzwiach:

Kartofle zamiast mięsa daje
Nasza gosposia ukochana,
Więc lepiej w obce pójdę kraje...
Żegnaj, królowo kartoflana!

- A ty nicponiu! - zawołała majstrowa i w gniewie chwyciła ścierkę, aby
go zbić: ale mały krawczyk schował się szybko pod naparstek, wychylił
główkę i pokazał majstrowej język.

Rozgniewana majstrowa podniosła naparstek, aby hultaja schwytać, ale
Paluszek skoczył między ścierki, a gdy majstrowa poczęła ścierki
przetrząsać, schował się w szparze stołu.

- He, he, pani majstrowo! - zawołał i wytknął głowę, a gdy majstrowa
trzepnęła ścierką w stół, skoczył do szuflady.

Wreszcie jednak został schwytany i wyrzucony za drzwi.

Powędrował więc krawczyk Paluszek dalej i przybył do wielkiego boru.
Wtem spotkał gromadę zbójców, którzy mieli zamiar okraść skarbiec
królewski. Kiedy ujrzeli krawczyka, pomyśleli:

- Taki malec przedostanie się z łatwością przez dziurkę od klucza!

Jeden z nich zawołał więc:

- Hejże, olbrzymie Goliacie, czy chciałbyś zakraść się do skarbca i
wyrzucić nam stamtąd trochę pieniędzy?

Paluszek zamyślił się, a wreszcie rzekł:

- Dobrze! - i poszedł ze zbójcami do skarbca.

Kiedy przyszli na miejsce, obejrzał drzwi od dołu do góry i po chwili
znalazł szparkę, przez którą mógł się przedostać. W chwili gdy chciał
wejść, spostrzegł go jeden z wartowników, którzy pilnowali skarbca, i
rzekł do swego towarzysza:

- Co to za wstrętny pająk tam pełza? Zdepczę go.

- Zostaw to biedne stworzonko - rzekł drugi - nic ci przecież złego nie
zrobiło.

Przeszedł więc Paluszek szczęśliwie do skarbca, otworzył okno, pod
którym stali zbójcy, i począł im wyrzucać dukaty. Podczas tej pracy
usłyszał nagle kroki króla, który chciał właśnie obejrzeć swój skarbiec.
Nasz malec ukrył się szybko.

Król spostrzegł natychmiast brak wielu dukatów, nie mógł jednak
zrozumieć, co to znaczy, gdyż rygle i zamki były nienaruszone. Wyszedł
więc i rzekł do wartowników:

- Miejcie się na baczności, ktoś mi okrada skarbiec!

Gdy Paluszek rozpoczął na nowo swoją robotę, wartownicy usłyszeli klap,
klap, klap, klap padających pieniędzy. Wbiegli więc szybko do skarbca,
aby schwytać złodzieja. Ale krawczyk słysząc ich kroki jeszcze szybciej
skoczył do kąta i ukrył się pod dukatem. Kiedy już był bezpieczny,
zawołał ze swego ukrycia:

- Tu jestem!

Wartownicy rzucili się w tę stronę, ale zanim tam podbiegli, krawczyk
był już w drugim kącie i wołał spod innego dukata:

- Hej, tu jestem!

Wartownicy gonili go po wszystkich kątach, ale on był zwinniejszy od
nich i zanim do jednego kąta przybyli, wołał już z innego:

- Hej, tu jestem!

Tak ich gonił, aż się zmęczyli i poszli sobie, po czym zaczął znowu
wyrzucać przez okno dukaty, ostatniego zaś cisnął bardzo mocno,
prędziutko wskoczył na niego i wyjechał w ten sposób ze skarbca.

Zbójcy chwalili go bardzo:

- Wielki z ciebie bohater - rzekli - czy chcesz zostać naszym hersztem?

Ale Paluszek podziękował im za zaszczyt i rzekł, że woli najpierw
obejrzeć sobie kawałek świata. Podzielili więc łup, krawczyk zaś wziął
tylko jeden grosik, bo więcej nie mógł udźwignąć.

Potem przypasał znowu swój miecz, pożegnał zbójców i ruszył w drogę.
Pracował u kilku majstrów, ale nigdzie nie było mu dobrze, wreszcie
zgodził się pracować jako parobek w pewnej karczmie. Ale kucharki nie
lubiły go, gdyż niewidzialny widział wszystkie ich sprawki, a jeśli coś
skradły z piwnicy, natychmiast donosił o tym panu. Rzekły więc:

- Czekaj, już my cię nauczymy rozumu! - i postanowiły spłatać mu figla.

Kiedy pewnego razu jedna z nich kosiła w ogrodzie trawę i ujrzała
Paluszka, skaczącego po źdźbłach, zgarnęła go razem z trawą i rzuciła
krowom. A wielka, czarna krowa połknęła Paluszka, nie czyniąc mu zresztą
najmniejszej krzywdy. Ale Paluszkowi nie podobało się w żołądku krowy,
było tam bowiem bardzo ciemno. Kiedy wieczorem służąca poczęła doić
krowę, zawołał Paluszek:

Puchu, pochu, puchu, pochu,
Zamknęliście mnie w tym lochu!
A tu ciemno w krowim brzuchu,
Pochu, puchu, pochu, puchu!

Ale plusk mleka zagłuszył jego słowa. Po dojeniu gospodarz wszedł do
obory i rzekł:

- Czarnula pójdzie jutro do rzeźnika.

Przestraszył się Paluszek i zawołał głośno:

- To mnie wpierw wypuśćcie!

Gospodarz usłyszał jego słowa, ale nie wiedział, skąd się ten głos
odzywa, zapytał więc:

- Gdzie jesteś?

- W Czarnuli! - odparł Paluszek, ale gospodarz nie zrozumiał, co to
może znaczyć, i wyszedł.

Nazajutrz zarznięto krowę. Na szczęście podczas ćwiartowania i
oprawiania jej Paluszek uniknął ciosów noża, ale dostał się pomiędzy
odpadki, przeznaczone na kiełbasy. Kiedy rzeźnik zbliżył się, aby
rozpocząć pracę, Paluszek wrzasnął na całe gardło:

- Nie siekajcie głęboko, nie siekajcie głęboko, przecież ja tam siedzę!

Ale hałas był tak wielki, że nikt go nie usłyszał. Bieda czekała więc
Paluszka, ale bieda uczy rozumu, udało mu się więc tak zręcznie wywijać
spod noża, że nawet zadraśnięty nie został. Ale zbiec nie zdołał; nie
było innej rady: musiał się pozwolić wsadzić razem z kawałkami słoniny
do kiełbasy. Było to mieszkanie ciasne nieco, a przy tym zawieszono go w
kominie do wędzenia, gdzie mu się bardzo nudziło. Wreszcie zimą wyjęto
go, gdyż kiełbasę miano podać któremuś z gości. Kiedy karczmarka kroiła
kiełbasę na plasterki, Paluszek baczył pilnie, aby nie wytknąć zanadto
głowy, i wreszcie udało mu się wydostać z kiełbasy.

Nie chciał jednak pozostawać dłużej w domu, gdzie mu się tak źle
powiodło, i natychmiast udał się w drogę.

Jednakże wolność jego nie trwała długo. Idąc przez pole wszedł w drogę
lisowi, który połknął go w zamyśleniu.

- Ejże, panie lisie - zawołał krawczyk - to ja, Paluszek, tkwię w
pańskim gardle, niechże mnie pan wypuści!

- Rację masz - odparł lis - z ciebie nie miałbym żadnej korzyści.
Jeżeli mi więc obiecasz dać kury z podwórka swego ojca, wypuszczę cię!

- Z całą chęcią - zawołał Paluszek - otrzymasz wszystkie kury,
przyrzekam ci to.

Lis wypuścił go więc i sam zaniósł do domu.

Kiedy ojciec ujrzał ukochanego synka, chętnie oddał lisowi kury.

- Za to przynoszę ci też sporo pieniędzy! - rzekł Paluszek wręczając
ojcu grosz, który zdobył na wędrówce.

- Ale dlaczego lis dostał biedne kurki?

- Ejże, głuptasku, i twemu ojcu milsze jest pewnie jego dziecię niż
wszystkie kury.
