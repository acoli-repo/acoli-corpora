# author: Gebrüder Grimm
# source: tbc
# url: https://www.grimmstories.com/pl//grimm_basnie/trzej_cyrulicy
# note: copyright of translation tbc

## Trzej cyrulicy 

Wędrowali sobie po świecie trzej cyrulicy, którzy uważali się za
biegłych w swej sztuce. Trafili razu pewnego do karczmy, gdzie chcieli
przenocować. Karczmarz zapytał ich, skąd przyszli i dokąd zmierzają.

- Chodzimy po świecie i uprawiamy nasze rzemiosło.

- Pokażcie więc, co potraficie - rzekł karczmarz.

Pierwszy z cyrulików powiedział, że utnie sobie rękę i nazajutrz
przyprawi ją z powrotem. Drugi powiedział, że wytnie sobie serce i
nazajutrz włoży z powrotem. Trzeci powiedział, że wyłupi sobie oczy i
nazajutrz wprawi je z powrotem.

- Jeśli naprawdę to wszystko potraficie - rzekł karczmarz - to znaczy,
że wyuczyliście się swego rzemiosła.

Cyrulicy posiadali cudowną maść i cokolwiek nią posmarowali, zrastało
się zaraz, a buteleczkę, w której znajdowała się maść, nosili zawsze ze
sobą. Jeden uciął więc sobie rękę, drugi wyjął serce z piersi, a trzeci
wyłupił sobie oczy, zgodnie z zapowiedzią, po czym ułożyli to wszystko
na talerzu i wręczyli karczmarzowi. Ten zaś oddał talerz dziewce
służebnej, która miała schować w spiżarni i dobrze pilnować. Służebna
posiadała w tajemnicy najmilszego, a był nim pewien żołnierz. Kiedy
karczmarz, trzej cyrulicy i reszta domowników już spali, przyszedł
żołnierz żądając czegoś do zjedzenia. Służebna otworzyła spiżarnię i
wyjęła stamtąd dla niego różne dobre rzeczy, ale z wielkiej miłości
zapomniała zamknąć z powrotem drzwiczki, zasiadła z ukochanym przy stole
i wdała się z nim w pogawędkę. Kiedy tak siedziała rozbawiona, nie
przeczuwając nieszczęścia, kot zakradł się do otwartej spiżarni, porwał
rękę, serce i oczy należące do trzech cyrulików i uciekł na dwór. Skoro
już żołnierz się posilił, a dziewka chciała sprzątnąć statki i zamknąć
spiżarnię, zobaczyła, że talerz, który karczmarz oddał jej pod opiekę,
jest pusty.

Rzekła więc przerażona do swego skarbu:

- Ach, co ja teraz pocznę, nieszczęśliwa! Wszystko zginęło, i ręka, i
serce, i oczy, będę ja miała jutro za swoje!

- Nie martw się - rzekł żołnierz. - Pomogę ci w kłopocie: na szubienicy
wisi złodziej, pójdę i utnę mu rękę. Która to była?

- Prawa.

Służebna dała mu ostry nóż, a żołnierz poszedł, uciął biednemu
grzesznikowi rękę i przyniósł ją dziewczynie. Potem chwycił kota i
wykłuł mu oczy. Brakowało jeszcze tylko serca.

- Czy nie mieliście ostatnio świniobicia i czy w piwnicy nie leży
zarżnięty wieprzak?

- Ach, tak - odrzekła służebna.

- To dobrze - powiedział żołnierz, zszedł do piwnicy i przyniósł
świńskie serce.

Dziewczyna ułożyła wszystko razem na talerzu, wstawiła do spiżarni i
pożegnawszy ukochanego poszła spać.

Nazajutrz, kiedy trzej cyrulicy wstali, kazali sobie przynieść talerz,
na którym położyli rękę, serce i oczy. Służebna przyniosła talerz ze
spiżarni, a pierwszy cyrulik przyłożył sobie złodziejską rękę,
posmarował maścią i ręka natychmiast przyrosła. Drugi wprawił sobie
kocie oczy, a trzeci świńskie serce. Karczmarz, który się temu
przyglądał podziwiając ich sztukę, powiedział, że czegoś podobnego jak
żyje nie widział i że będzie ich przed wszystkimi chwalił i każdemu
polecał. Cyrulicy zapłacili za nocleg i ruszyli w dalszą drogę.

Kiedy tak szli przed siebie, ten ze świńskim sercem wcale się towarzyszy
nie trzymając zaglądał za każdy węgieł i niuchał świńskim obyczajem.
Dwaj pozostali usiłowali chwycić go za połę, ale nic to nie pomagało,
wyrywał im się i biegł ku najbrudniejszym śmietniskom. Drugi także
dziwnie się zachowywał, tarł wciąż oczy i mówił:

- Ej, kolego, co się dzieje? To chyba nie moje oczy, ja przecież nic
nie widzę, prowadź mnie, bo upadnę.

W ten sposób z największym trudem dotarli pod wieczór do następnej
gospody. Wkroczyli razem do gościnnej izby, gdzie w rogu przy stole
siedział jakiś bogaty pan i liczył pieniądze. Cyrulik ze złodziejską
ręką obszedł go dokoła, przy czym ręka parę razy niespokojnie mu
drgnęła, i wreszcie, kiedy pan odwrócił głowę, sięgnął i zgarnął ze
stołu całą garść pieniędzy.

Jeden z towarzyszy rzekł do niego:

- Ej, kolego, co ty robisz? Kraść nie wolno, wstydź się!

- I cóż ja temu jestem winien? - odparł. - Ręka sama mi się wyciąga i
muszę jej słuchać, czy chcę, czy nie chcę.

Wszyscy trzej położyli się spać, a w izbie, gdzie spali było ciemno choć
oko wykol. Nagle zbudził się cyrulik z kocimi oczami i zerwał ze snu
towarzyszy wołając:

- Popatrzcie no tam, bracia, widzicie te białe myszki?

Tamci dwaj zerwali się na równe nogi, ale nic nie mogli zobaczyć. Wtedy
kociooki rzekł:

- Coś z nami wszystkimi nie jest w porządku, żaden nie odzyskał tego,
co mu się należało, trzeba nam wracać do karczmarza, on nas musiał
oszukać.

Ruszyli więc nazajutrz z powrotem i powiedzieli karczmarzowi, że nie
odzyskali swojej własności, jeden dostał złodziejską rękę, drugi kocie
oczy, trzeci zaś świńskie serce. Karczmarz na to, że ani chybi zawiniła
tu służebna, i chciał ją zawołać, ale on widząc zbliżającą się trójkę
uciekła boczną furtką i nigdy już nie wróciła. Cyrulicy zażądali od
karczmarza pieniędzy grożąc, że mu dom spalą. Dał im wszystko, co miał,
a oni obłowiwszy się powędrowali dalej. Pieniędzy starczyło im na całe
życie, ale każdy z nich wolałby odzyskać to, co stracił.
