# author: Gebrüder Grimm
# source: tbc
# url: https://www.grimmstories.com/pl//grimm_basnie/spiewajaca_kosc
# note: copyright of translation tbc

## Śpiewająca kość 

Było kiedyś w kraju wielkie poruszenie z powodu dzika, który chłopom
pola rozgrzebywał, zabijał bydło, a i człowiekowi niejednemu swymi kłami
brzuch rozpruł. Król obiecał wielką nagrodę każdemu, kto kraj jego od
tej plagi uwolni, lecz zwierze tak było wielkie i silne, że nikt się
nawet w pobliże lasu, w którym mieszkał, nie ważył. W końcu król kazał
ogłosić, że kto złapie lub zabije dzika, dostanie jego jedyną córkę za
żonę.

A w kraju tym żyło dwóch braci, synów pewnego biednego człowieka.
Zgłosili się oni u króla by podjąć wyzwanie. Starszy był podstępny i
mądry, uczynił to z pychy, młodszy zaś niewinny i głupi, zrobił to z
serca. Król rzekł: "Aby mieć pewność, że zwierza znajdziecie,
wejdziecie w las z przeciwnych stron." Wszedł więc do niego starszy z
zachodu, a młodszy ze wschodu. A gdy młodszy szedł już chwilę, wyszedł
do niego malutki człowieczek, który trzymał w ręku czarną włócznię i
rzekł: "Daję ci tę włócznię, bo twe serce jest niewinne, możesz z nią
bez lęku wyjść dzikowi naprzeciw, nie zrobi nic złego." Podziękował
człowieczkowi, wziął włócznię na ramię i bez trwogi ruszył dalej.
Niedługo potem ujrzał zwierza, który ruszy ł na niego, pochylił więc
włócznię w jego stronę, a zwierz w swej dzikiej złości nadział się na
nią tak mocno, że serce jego przebiło na pół. Wziął tedy potwora na
plecy i ruszył do domu by zanieść go królowi.

Wyszedł z drugiej strony lasu, a stał tam dom, gzie ludzie raczyli się
winem i tańcem. Był tam też jego starszy brat. Myślał, że świnia mu nie
ucieknie, a warto by dodać sobie winem kurażu. Lecz gdy ujrzał
młodszego, jak wychodzi z lasu pod ciężarem zdobyczy, jego zawistne i
złe serce nie zaznało spokoju. Zawołał do niego: "wejdź, drogi bracie,
odpocznij, wzmocnij się kubkiem wina." Młodszy nie przeczuwał niczego
złego, wszedł do środka i opowiedział mu od dobrym człowieczku, który
dał mu włócznię, którą zabił dzika.

Starszy przetrzymał go aż do wieczoru, potem zaś poszli razem. Gdy w
ciemności przechodzili mostem przez strumień, puścił starszy młodszego
przodem, a gdy już byli po środku wody, zadał mu od tyłu cios, że martwy
zwalił w dół. Pogrzebał go pod mostem, wziął świnię i zaniósł ją królowi
mówiąc, że sam ją zabił. W nagrodę dostał córkę króla za żonę. Gdy
młodszy brat długo nie wracał, rzekł: "Świnia rozpruła mu brzuch" i
wszyscy w to wierzyli.

Lecz przed Bogiem nic się nie ukryje, więc i ten czyn musiał wyjść na
światło dnia. Po wielu latach pewien pasterz pędził swe stado przez
most. Zobaczył na dole w piasku śnieżnobiałą kość i pomyślał sobie, że
dobry byłby z niej ustnik. Zszedł na dół, podniósł ją i wyciął z niej
ustnik do swego rogu. Gdy dmuchnął pierwszy raz, zaczęła śpiewać ku
zdziwieniu pasterza:

"Ach, pastuszku sprawiła do złość
Że dmuchasz dziś w moją kość
Mój brat mnie zamordował
Pod mostem mnie pochował
Dla dzika spłynęła krew do rzeczki
Dla króla jedynej córeczki"

"Cóż za cudowny róg," powiedział pasterz, "śpiewa sam z siebie. Muszę
go zanieść memu panu, królowi." Gdy przyszedł z nim do króla, róg znowu
zaśpiewał swą piosnkę. Król dobrze ją zrozumiał, kazał odkryć ziemię po
mostem, a żebra zabitego znów ujrzały światło. Zły brat nie mógł wyprzeć
się czynu, zaszyto go w worki i żywcem utopiono. Kości zamordowanego
złożono w pięknym grobie na kościelnym podwórcu, by spoczywały w pokoju
na wieki.
