# author: Gebrüder Grimm
# source: tbc
# url: https://www.grimmstories.com/pl//grimm_basnie/wodnica
# note: copyright of translation tbc

## Wodnica 

Braciszek i siostrzyczka bawili się pewnego razu przy studni i nagle
podczas zabawy oboje wpadli do wody. Na samym dnie studni spotkali
wodnicę, która przemówiła do nich w te słowa:

- Mam was wreszcie! Bierzcie się przeto raz dwa do roboty! - i zabrała
ich ze sobą.

Dziewczynce kazała prząść paskudny, splątany len i nosić wodę do
dziurawej beczki; chłopiec zaś miał za zadanie rąbać drzewo tępą
siekierą. A do jedzenia nie dostawali nic prócz klusek twardych jak
kamienie. W końcu jednak dzieci się zniecierpliwiły i czekały tylko, aby
wodnica poszła w niedzielę do kościoła. Wtedy zmówiły się i uciekły. Po
powrocie z kościoła wodnica zauważyła, że ptaszki wyfrunęły, i wielkimi
susami puściła się za nimi w pogoń. Dzieci dostrzegły ją jednak z daleka
i dziewczynka rzuciła za siebie szczotkę, wyrosła z niej Góra
Szczotkowa, najeżona tysiącem kolców, przez które wodnica z największym
trudem musiała się przedzierać. Wreszcie udało jej się górę pokonać.
Kiedy dzieci to zobaczyły, chłopiec rzucił za siebie grzebień, powstała
z niego Góra Grzebieniowa z tysiącem ostrych zębów, ale wodnica
chwytając się ich zdołała wspiąć się na szczyt i przejść na drugą
stronę. Wtedy dziewczynka rzuciła za siebie lusterko, powstała z niego
Góra Lustrzana, tak śliska, że wodnica nie mogła się na nią wdrapać.
Pomyślała więc:

- Pobiegnę szybko do domu po siekierę i przerąbię tę Lustrzaną Górę na
pół.

Zanim jednak wróciła i szkło rozbiła, dzieci uciekły już daleko i
wodnica musiała znów zniknąć w swojej studni.
