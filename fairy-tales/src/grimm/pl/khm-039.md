# author: Gebrüder Grimm
# source: tbc
# url: https://www.grimmstories.com/pl//grimm_basnie/bajki_o_krasnoludkach
# note: copyright of translation tbc

## Bajki o krasnoludkach (Krasnoludki) 

PIERWSZA BAJKA

Pewien szewc nie ze swej winy zbiedniał tak bardzo, że wreszcie nie
pozostało mu nic prócz skóry na jedną jedyną parę butów. Wieczorem
przykroił buty, a nazajutrz chciał się zabrać do roboty. A że miał
czyste sumienie, położył się spokojnie do łóżka, polecił się opiece
boskiej i zasnął.

Rano, gdy zmówił pacierz i chciał siąść do pracy, ujrzał na stole buty
już gotowe. Zdziwił się bardzo i nie wiedział, co ma o tym myśleć. A
przy tym buty wykończone były tak starannie, jak on sam nawet by nie
potrafił. Po chwili przyszedł nabywca, któremu buty tak się spodobały,
że zapłacił żądaną sumę, a szewc mógł za uzyskane pieniądze kupić skóry
na dwie pary butów.

Przykroił je wieczorem, aby nazajutrz rano ze świeżymi siłami przystąpić
do pracy; ale było to zbyteczne, bo kiedy wstał, ujrzał obie pary butów
gotowe i jeszcze piękniej ozdobione niż poprzednie. Wnet znaleźli się
nabywcy, którzy zapłacili mu tyle, że mógł kupić za to skóry na cztery
pary butów.

Nazajutrz rano i te cztery pary były gotowe i odtąd stale: co przykroił
wieczorem, rano uszyte było pięknie i starannie, tak że wkrótce miał
znowu zapewniony dostatni byt, a wreszcie stał się nawet człowiekiem
zamożnym.

Pewnego wieczora, wkrótce przed Bożym Narodzeniem, szewc przykroił znowu
wieczorem buty i rzekł do żony:

- Może byśmy tak zaczekali tej nocy i popatrzyli, kto nam pomaga w
pracy?

Żona zgodziła się na to i zgasiła światło, po czym oboje ukryli się w
kąciku za ubraniami.

O północy zjawili się dwaj maleńcy, piękni, nadzy ludzikowie, którzy
zasiedli przy warsztacie szewca i poczęli szyć przykrojone buty małymi
paluszkami tak szybko, że szewc zdumiał się i otworzył szeroko oczy i
usta. Nie spoczęli, aż cała robota była skończona, potem zaś umknęli tak
szybko, jak się zjawili.

Nazajutrz rzekła żona do szewca:

- Musimy odwdzięczyć się krasnoludkom za pomoc. Biedacy nie mają nic na
sobie, zimno im pewnie bardzo. Wiesz co? Uszyję dla nich koszulki,
spodenki, kamizeleczki i surduciki, a także po parze pończoch, ty zaś
zrób każdemu parę trzewiczków!

Mąż zgodził się na to chętnie, a wieczorem, gdy wszystko było już
gotowe, położyli na stole, zamiast przykrojonej roboty, podarunki dla
krasnoludków i ukryli się znowu w kącie, aby zobaczyć, co się stanie.

O północy krasnoludkowie zjawili się znowu. Chcieli się zaraz wziąć do
roboty, a gdy zamiast skóry ujrzeli piękne ubranka, zdziwili się
najpierw, potem za uradowali się bardzo. Szybko włożyli maleńkie ubranka
i zaśpiewali:

Patrzcie, jacy zgrabni chłopcy z nas!
Czas już skończyć z szewstwem, czas już, czas!

I zatańczyli skacząc wesoło po stołach i ławach. Tańcząc opuścili izbę i
odtąd nigdy się już nie zjawili. Ale szewcowi powodziło się odtąd bardzo
dobrze i wszystko, do czego się brał, szło mu jak z płatka.

DRUGA BAJKA

Żyła raz sobie uboga służąca, pilna i czysta, która co dzień zamiatała
izbę, a śmieci wyrzucała na wielką kupę przed drzwiami. Pewnego ranka,
gdy właśnie chciała się zabrać do tej roboty, ujrzała na kupie śmieci
list, a że nie umiała czytać, odstawiła miotłę do kąta i zaniosła list
swojej pani, aby jej przeczytała. W liście tym było zaproszenie
krasnoludków, którzy prosili ją, aby im potrzymała dziecko do chrztu.
Dziewczyna nie wiedziała, co począć, wreszcie, ponieważ pani powiedziała
jej, że takiej prośbie odmawiać nie wolno, zgodziła się.

Wówczas zjawili się trzej krasnoludkowie, który zaprowadzili ją do
swojej pieczary. Wszystko było tam maleńkie, ale tak czyste i miłe, że
niepodobna tego opisać. Położnica leżała w łóżeczku z czarnego hebanu,
ozdobionego perłami, kołdry tkane były złotem, kołyska była ze słoniowej
kości, wanienka dla dziecka ze złota.

Dzieweczka została więc kumą krasnoludków, kiedy zaś chciała pójść do
domu, karzełki poprosiły ją, aby pozostała z nimi trzy dni. Pozostała
więc i spędziła czas wesoło i miło, a krasnoludki starały się jej na
każdym kroku dogodzić. Czy wreszcie ruszyła do domu, napełniły jej
kieszenie złotem i wyprowadziły ją z jaskini.

Po powrocie do domu chciała się znowu zabrać do pracy, ale gdy wzięła do
ręki miotłę, która stała w kącie, i poczęła zamiatać, zjawili się jacyś
obcy ludzie i zapytali ją, kim jest i czego tu chce. Wówczas okazało
się, że przebyła w jaskini krasnoludków nie trzy dni, a siedem lat, a
dawni jej państwo zmarli tymczasem.

TRZECIA BAJKA

Pewnej matce skradły krasnoludki dziecię i podłożyły zamiast niego do
kołyski podrzutka o wielkiej głowie i nieruchomych oczach, który nic nie
robił, tylko jadł i pił. Zrozpaczona matka poszła do sąsiadki po radę.
Sąsiadka kazała jej zanieść podrzutka do kuchni, rozpalić ogień i
zagotować wodę w dwóch skorupkach od jajek: przyprawi to podrzutka o
śmiech, a kiedy się roześmieje, już będzie po nim.

Kobieta uczyniła wszystko, co jej sąsiadka radziła. Gdy podrzutek
ujrzał, jak stawia ona na kuchnię skorupki od jajek z wodą, zawołał:

Starszy ci ja jestem
Niż najstarsza bajka,
A jeszczem nie widział,
Aby kto gotował
W skorupce od jajka!

I zaśmiał się głośno. A gdy się tylko zaśmiał, zjawiły się krasnoludki i
przyniosły prawdziwe dziecię, a zabrały swego podrzutka.
