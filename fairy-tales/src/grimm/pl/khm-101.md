# author: Gebrüder Grimm
# source: tbc
# url: https://www.grimmstories.com/pl//grimm_basnie/niedzwiedzia_skora
# note: copyright of translation tbc

## Niedźwiedzia skóra 

Był sobie kiedyś pewien młody jegomość, który dał zaciągnąć się do
wojska. Był dzielny i zawsze na pierwszej linii, gdy padał ołowiany
deszcz. Dopóki trwała wojna, wszystko było dobrze, lecz gdy nastał
pokój, pożegnano się z nim. Kapitan rzekł mu, że może iść, dokąd dusza
zapragnie. Jego rodzice już nie żyli, nie miał już domu, poszedł więc do
braci i prosił, by dali mu schronienie do czasu, aż zacznie się nowa
wojna. Bracia byli jednak zatwardziali w swych sercach i rzekli: "Cóż
nam po tobie? Nie potrzebujemy ciebie, sam popatrz, jak sobie dajesz
radę." Nie pozostało więc żołnierzowi nic innego jak jego broń,
zawiesił ją więc na plecy i ruszył w świat. Doszedł do wielkiego boru,
gdzie nic nie było widać, jak tylko drzewa dookoła. Usiadł sobie i
myślał się nad swym losem. "Nie mam pieniędzy, a moim rzemiosłem jest
wojna i nie umiem nic innego. Teraz, gdy nastał pokój, nikt mnie nie
potrzebuje. Widzę, że przyjdzie mi umrzeć z głodu." Nagle usłyszał
szum, a gdy się odwrócił, ujrzał nieznanego człowieka w zielonym
surducie. Człowiek ów wyglądał ładnie, ale miał końskie stopy. "Już
wiem, co ci dolega," rzekł człowiek, "Trzeba ci pieniędzy i dóbr, lecz
najpierw muszę wiedzieć, czy strachliwy nie jesteś, abym nie wydawał
pieniędzy na próżno." - "Strach i żołnierz? Jak ma się jedno do
drugiego?" odpowiedział, "Możesz mnie wystawić na próbę." -
"Dobrze!," odpowiedział człowiek, spójrz do tyłu!" Odwrócił się więc
żołnierz i zobaczył wielkiego niedźwiedzia, który rycząc nacierał na
niego. "Oho," zawołał żołnierz, połaskoczę cię po nosku, że przejdzie
ci ochota na ryczenie.," przyłożył broń i strzelił niedźwiedziowi w
pysk, że padł i już się nie ruszył. "Widzę," rzekł obcy, "że nie
brakuje ci kurażu, ale jest jeszcze jeden warunek, który musisz
spełnić." - "Jeśli moja dusza na tym nie ucierpi," odpowiedział
żołnierz, który już się zmiarkował, kogo ma przed sobą, "W przeciwnym
razie nici z naszego handlu" - "Sam zobaczysz" odpowiedział jegomość
w zielonym surducie, "Przez najbliższe siedem lat nie wolno ci się myć
ni czesać brody i włosów, nie będziesz obcinał paznokci ani modlił się
do Boga Ojca. Dam ci tedy surdut i płaszcz, a musisz go nosić przez cały
ten czas. Jeśli w czasie tych siedmiu lat umrzesz, jesteś mój, lecz
jeśli przeżyjesz, będziesz wolny i bogaty do końca życia." Pomyślał
więc żołnierz o nędzy, w której żył, a ponieważ często wychodził na
spotkanie śmierci, ważył się na ten krok także tym razem i się zgodził.
Diabeł ściągnął swój zielony surdut, podał go żołnierzowi i rzekł: "Gdy
będziesz nosił ten surdut na sobie i włożysz rękę do kieszeni, będziesz
miał zawsze garść pełną pieniędzy." Potem zdjął z niedźwiedzia skórę i
rzekł "To jest twój płaszcz i twoje łoże, bo na nim właśnie będziesz
spał i nie wolno ci wchodzić do innego. W tym odzieniu zwać cię będą
Niedźwiedzia Skóra." Po tych słowach diabeł zniknął.

Żołnierz założył surdut, od razu chwycił za kieszenie i stwierdził, że
prawdą było, co mówił diabeł. Chodził tak w niedźwiedziej skórze przez
świat, był dobrej myśli i na nic nie szczędził sobie pieniędzy.
Pierwszego roku nie było jeszcze tak najgorzej, ale już drugiego
wyglądał jak potwór. Włosy pokryły mu całą twarz, jego broda była jak
kawał grubego filcu, paznokcie były jak szpony, a twarz była tak brudna,
że gdyby posiać na niej rzeżuchę, to by wzeszła. Kto go widział, wnet
uciekał, lecz ponieważ wszędy dawał biedakom pieniądze, by się modlili,
aby przeżył te siedem lat, wszędzie też dobrze płacił, zawsze znajdował
schronienie. W czwartym roku doszedł do gospody. Gospodarz nie chciał go
przyjąć, nie chciał mu nawet dać miejsca w stajni, bo się bał, że konie
mu wystraszy. Lecz gdy Niedźwiedzia Skóra sięgnął do kieszeni i
wyciągnął garść dukatów, gospodarz zmiękł i dał mu izbę w oficynie.
Musiał przeto obiecać, że się nie pokaże, by dom gospodarza nie zyskał
złej sławy.

Gdy Niedźwiedzia Skóra siedział pewnego wieczoru sam i życzył sobie z
całego serca, by siedem lat już minęło, usłyszał z sąsiedniego pokoju
głośny jęk. Serce jego było pełne współczucia, otworzył więc drzwi i
zobaczył starego człowieka, który strasznie płakał i składał ręce nad
głową. Niedźwiedzia Skóra podszedł bliżej, lecz człowiek ów podskoczył i
chciał uciec. W końcu, gdy usłyszał ludzki głos, uspokoił się, a
przyjazny głos Niedźwiedziej Skóry skłonił go, by mu opowiedział o
przyczynie swego smutku. Jego majątek szczuplał i szczuplał, a jego
córki musiały przymierać głodem, a był tak biedny, że nie mógł zapłacić
gospodarzowi, za co musiałby posiedzieć w więzieniu. "Jeśli nie macie
innych trosk," rzekł Niedźwiedzia Skóra, "Pieniędzy mam dość." Wezwał
gospodarza, zapłacił mu, a nieszczęśnikowi wsadził jeszcze sakwę pełną
złota do kieszeni.

Gdy stary człowiek uwolnił się od swych trosk, nie wiedział wprost, jak
okazać swą wdzięczność. "Chodź ze mną, "rzekł do niego, "Moje córki
są przepiękne, wybierz sobie jedną za żonę. Gdy usłyszy, co uczyniłeś,
nie będzie się wzbraniała. Wyglądasz może trochę dziwnie, ale na pewno
doprowadzi cię do porządku." Spodobało się to Niedźwiedziej Skórze i
poszedł z nim. Gdy ujrzała go najstarsza, przeraziła się okrutnie jego
widokiem, że aż uciekła w krzyku. Druga wprawdzie została i zmierzyła go
od stóp do głów, ale potem rzekła "Jak mogę wyjść za człowieka, który
nie ma ludzkiej postaci? Bardziej podobał mi się ten ogolony niedźwiedź,
który raz tu był i udawał człowieka, miał przynajmniej husarski płaszcz
na sobie i białe rękawice. Gdyby był tylko brzydki, mogłabym się do
niego przyzwyczaić." Najmłodsza jednak rzekła "Drogi ojcze, to musi
być dobry człek, który wybawił was z niedoli. Jeśli obiecaliście mu za
to narzeczoną, musi się stać wedle waszego słowa." Szkoda, że twarz
Niedźwiedziej Skóry pokryta była brudem, inaczej można by zobaczyć, jak
serce mu się śmiało, gdy to usłyszał. Zdjął z palca pierścień, złamał go
na pół i dał jej jedną połowę, a drugą zachował. Na jej połowie napisał
swoje imię, a na swojej jej imię. Poprosił ją by zachowała w trosce
swoją połowę. Potem pożegnał się i rzekł "Muszę wędrować jeszcze przez
trzy lata. Jeśli nie wrócę, jesteś wolna, bo będzie to znaczyło, że już
nie żyję. Proś Boga, by zachował mnie przy życiu."

Biedna narzeczona ubrała się cała na czarno, a gdy myślała o
narzeczonym, oczy stały jej we łzach. Od sióstr spotykały ją jedynie
wyszydzanie i prześmiewki. "Uważaj," mówiła najstarsza, "Gdy podasz
mu rękę, trzepnie cię kosmatą łapą." - "Strzeż się," mówiła druga,
"Niedźwiedzie lubią słodycz, a gdy mu się spodobasz, to cię zeżre." -
"Będziesz musiała koło niego tańczyć, jak zechce," wrzeszczała
starsza, "inaczej zacznie ryczeć." - Druga zaś dodawała "ale wesele
będzie zabawne. Niedźwiedzie dobrze tańczą." Narzeczona jednak milczała
i dawała się ogłupić. A niedźwiedzia Skóra przemierzał świat, z jednego
miejsca na inne, czynił dobro, gdzie mógł, suto wspierał biednych, by
się za niego modlili. W końcu nadszedł ostatni dzień z siedmiu lat.
Poszedł tedy do boru i usiadł pośród kręgu z drzew. Niedługo dmuchnął
wiatr, stanął przed nim diabeł i ponuro na niego spojrzał. Potem rzucił
mu stary surdut i zażądał swojego. "Na to jeszcze za wcześnie,"
powiedział niedźwiedzia skóra, "Najpierw mnie wyczyścisz." Diabeł czy
chciał czy nie, musiał nanosić wody i obmyć Niedźwiedzią Skórę, czesać
mu włosy i obciąć paznokcie. Wyglądał po tym jak dzielny wojak i był o
wiele ładniejszy niż przedtem.

Gdy diabeł już odszedł, zrobiło się Niedźwiedziej Skórze lekko na sercu.
Poszedł do miasta, kazał sobie uszyć wspaniały surdut z aksamitu, usiadł
do wozu zaprzężonego w cztery białe rumaki i pojechał do domu
narzeczonej. Nikt go nie poznał. Ojciec uważał go przedniego pułkownika
i poprowadził na pokoje, gdzie siedziały córki. Nalały mu wina, położyły
przed nim najlepsze kąski i myślały, że nie widziały na świecie
piękniejszego mężczyzny. Tylko narzeczony siedziała w czarnej sukni, nie
otwierała oczu, nie powiedziała ni słowa. Gdy w końcu zapytał ojca, czy
nie oddałby mu córki za mąż, obie starsze aż podskoczyły, pobiegły do
swych pokojów by ubrać wspaniałe suknie, bo każda myślała, że to ona
będzie wybranką. Obcy, gdy tylko został sam z narzeczoną, wyjął soją
połowę pierścienia i wrzucił do kubka z winem, który podał jej przez
stół. Przyjęła go, a gdy wypiła i ujrzała na dnie połowę pierścienia,
mocniej zabiło w niej serce. Wyciągnęła drugą połowę, którą nosiła na
łańcuszku wokół szyi, przyłożyła ją do pierwszej i okazało się, że
pasują do siebie idealnie. Rzekł tedy: "Jestem twoim narzeczonym,
którego poznałaś jako Niedźwiedzią Skórę, lecz poprzez Bożą łaskę
wróciłem do ludzkiej postaci i znowu jestem czysty." Podszedł do niej,
objął ją i pocałował, a właśnie weszły obie siostry całe w pudrze, a gdy
ujrzały, że piękny młodzieniec należy do najmłodszej i usłyszały, że to
Niedźwiedzia Skóra, wybiegły pełne gniewu i złości z domu. Jedna utopiła
się w studni, a druga powiesiła się na drzewie. Wieczorem zapukał ktoś
do drzwi, a gdy narzeczony je otworzył, ujrzał diabła w zielonym
surducie, który rzekł: "Widzisz, mam teraz dwie dusze zamiast twojej
jednej."
