# author: Gebrüder Grimm
# source: tbc
# url: https://www.grimmstories.com/pl//grimm_basnie/kogucia_belka
# note: copyright of translation tbc

## Kogucia belka 

Był sobie raz czarownik, który stawał pośród tłumu i popisywał się
swoimi sztuczkami. Pokazał kiedyś koguta, który niósł ciężką belkę,
jakby to było piórko. A przyglądała się temu wraz z innymi pewna
dziewczyna, która znalazła czterolistną koniczynę i taka się przez to
zrobiła mądra, że żadne mamidło nie mogło się przed nią ostać, i ona to
zobaczyła, że kogut niesie zwykłe źdźbło słomy, a nie żadną belkę.

Zawołała więc:

- Ludzie, czy nie widzicie, kogut niesie przecież zwykłe źdźbło słomy,
a nie żadną belkę.

W tej samej chwili czar prysł, ludzie zobaczyli nagą prawdę i
przepędzili czarownika gdzie pieprz rośnie. On jednak, okropnie
rozsierdzony, powiedział sobie:

- Ja się jeszcze na niej zemszczę.

W jakiś czas potem odbywało sie wesele dziewczyny. Wystrojona szła wśród
licznego orszaku przez pola do wsi, gdzie był kościół. Nagle weselnicy
natknęli się po drodze na rwący potok i nie było ani mostku, ani kładki,
żeby przejść na drugi brzeg. Panna młoda uniosła więc raz dwa spódnice i
ruszyła wpław. Kiedy była w samym środku nurtu, ktoś (a był to
czarownik) krzyknął drwiąco tuż obok:

- Ej, gdzie ty masz oczy, toż to nie żadna woda!

I nagle oczy jej się otworzyły, patrzy, a z uniesionymi spódnicami stoi
wśród niebieskiego łanu kwitnącego lnu. Wszyscy dokoła też to zobaczyli
i przepędzili ją gdzie pieprz rośnie.
