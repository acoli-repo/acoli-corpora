# author: Gebrüder Grimm
# source: tbc
# url: https://www.grimmstories.com/pl//grimm_basnie/ptak_straszydlo
# note: copyright of translation tbc

## Ptak-straszydło 

Żył sobie raz czarownik, który przybierał postać biedaka, chodził od
domu do domu żebrząc i porywał ładne dziewczęta. Nikt nie wiedział, co
się z nimi potem działo, bo żadna z nich nigdy już do domu nie wróciła.
Pewnego dnia czarownik stanął przed drzwiami człowieka, który miał trzy
piękne córki; nędzny, chuderlawy żebrak niósł na plecach kosz, jakby w
nim gromadził łaskawe datki. Poprosił o coś do jedzenia, a kiedy
najstarsza z sióstr wyszła na próg chcąc mu podać kawałek chleba,
dotknął jej tylko, a ona natychmiast wskoczyła do jego kosza. Wówczas
żebrak szparkim krokiem oddalił się i zaniósł ją do swego domu,
stojącego w głębi mrocznego lasu. Dom był dostatnio urządzony, a
czarownik spełniał każde życzenie dziewczyny, mówiąc:

- Mój skarbie, dobrze ci będzie u mnie, masz tu wszystko, czego dusza
zapragnie.

Po kilku dniach rzekł do niej:

- Muszę wyjechać i zostawić cię tu przez pewien czas samą; masz tu
klucze, wolno ci wszędzie wchodzić i wszystko oglądać z wyjątkiem
jednego pokoju, od którego jest ten oto mały kluczyk, zabraniam ci tego
pod karą śmierci.

Dał jej również jajko i powiedział:

- Strzeż tego jajka troskliwie, a najlepiej noś je stale przy sobie, bo
gdybyś je zgubiła, wynikłoby z tego wielkie nieszczęście.

Wzięła z jego rąk klucze, i jajko i przyrzekła posłusznie wszystko
wypełnić. Kiedy czarownik odjechał, zaczęła oglądać cały dom, od dołu do
góry. Komnaty lśniły od srebra i złota i zdawało jej się, że nigdy
jeszcze nie widziała takich wspaniałości. W końcu dotarła do zakazanych
drzwi, chciała je ominąć, ale ciekawość nie dawała jej spokoju.
Obejrzała kluczyk, wyglądał tak jak inne, włożyła go do zamka,
przekręciła leciutko, a wtedy drzwi gwałtownie się otworzyły. I cóż
dziewczyna ujrzała, przestąpiwszy próg komnaty? Na samym środku stała
ogromna, zakrwawiona miednica, a w niej martwe, porąbane ciała ludzkie;
obok znajdował się pień drzewa, na nim zaś leżał błyszczący topór.
Dziewczyna przestraszyła się tak bardzo, że upuściła do miednicy jajko,
które trzymała w ręce. Wyjęła je natychmiast i zaczęła ścierać z niego
krew, ale na próżno, po chwili pojawiła się ona z powrotem na skorupce;
tarła i szorowała, ale czerwone ślady nie dawały się usunąć.

Wkrótce czarownik wrócił z podróży i już na wstępie zapytał o kluczyk i
o jajko. Podała mu je, cała drżąca, on zaś natychmiast poznał po
czerwonych plamach, że była w krwawej komnacie.

- Skoro wbrew mojej woli weszłaś do zakazanej komnaty - rzekł - to
teraz wbrew swojej woli do niech powrócisz. Możesz pożegnać się z
życiem.

Pchnął ją na ziemię, powlókł za włosy do pnia i tam uciął jej głowę i
porąbał ciało na kawałki, aż krew pociekła strumieniem po podłodze. Po
czym wrzucił wszystko do miednicy.

- Pójdę teraz po następną - powiedział do siebie czarownik i udał się
znowu w postaci żebraka pod dom ojca trzech córek, prosząc o wsparcie.
Druga z kolei siostra podała mu kawałek chleba; on zaś zniewolił ją
jednym dotknięciem i zaniósł do swego domu. Spotkał ją los nie lepszy
niż siostrę, wiedziona ciekawością otworzyła krwawą komnatę, zajrzała do
wnętrza i po powrocie czarownika musiała przypłacić to życiem. On zaś
poszedł po trzecią siostrę, która jednak była mądra i przebiegła. Kiedy
wręczył jej kluczyk i jajko, a sam odjechał, ona starannie schowała
jajko, po czym obejrzała cały dom, na koniec zaś udała się do zakazanej
komnaty. I cóż tam ujrzała! Obie jej ukochane siostry leżały w miednicy
w pożałowania godnym stanie, zamordowane i porąbane na kawałki.
Pozbierała członki każdej z nich i ułożyła, jak należy: głowę, tułów,
ręce i nogi. A kiedy już niczego nie brakowało, poszczególne części
zaczęły się ze sobą zrastać i po chwili obie dziewczyny otworzyły oczy i
wróciły do życia. Z radości uściskały się wszystkie serdecznie i
ucałowały. Czarownik natychmiast po powrocie zażądał klucza i jajka, a
nie widząc na skorupce ani śladu krwi, rzekł:

- Próba wypadła pomyślnie, zostaniesz więc moją żoną.

Stracił nad dziewczyną wszelką moc i musiał robić wszystko, czego
zażądała.

- Teraz - odpowiedziała - zaniesiesz moim rodzicom kosz pełen złota, i
to na własnym grzbiecie; ja przez ten czas przygotuję wesele.

Pobiegła potem do sióstr, które schowała w komóreczce, i rzekła:

- Nadeszła chwila, kiedy będę mogła was uratować. Ten nikczemnik sam
was zaniesie do domu. Ale skoro tylko tam się znajdziecie, przyślijcie i
mnie pomoc!

Wsadziła obie do kosza i przysypała je całe złotem, tak że nie było ich
wcale widać, po czym zawołała czarownika i powiedziała mu:

- Zanieś teraz ten koszyk, ale żebyś mi się po drodze nie zatrzymywał i
nie odpoczywał, bo stanę w okienku i będę cię mieć na oku.

Czarownik zarzucił sobie kosz na plecy i ruszył w drogę, ale ciężko mu
było bardzo i pot twarz mu zalewał. Przysiadł wreszcie, aby chwilę
odpocząć, kiedy nagle odezwał się głos z koszyka:

- Patrzę przez okienko, a ty odpoczywasz, marsz, przestań się lenić!

Sądził, że to narzeczona go popędza, zerwał się więc posłusznie. Po
jakimś czasie znów chciał przysiąść, ale znów odezwał się głos:

- Patrzę przez okienko, a ty odpoczywasz, marsz, przestań się lenić!

I za każdym razem ledwie przystanął, głos ów się odzywał, tak że musiał
iść dalej, aż wreszcie stękając i bez tchu przydźwigał kosz ze złotem i
dwiema dziewczynami do ich rodzinnego domu.

Przez ten czas narzeczona szykowała wesele, pospraszała wszystkich
przyjaciół czarownika. Wzięła potem trupią głowę z wyszczerzonymi
zębami, włożyła na nią stroik i wianek z kwiatów, zaniosła ją na strych
i wystawiła przez okienko. Kiedy wszystko już było gotowe, wskoczyła do
beczki z miodem, rozpruła pierzynę i wytarzała się w pierzu, tak że
wyglądała jak jakiś dziwaczny ptak i nikt nie mógł jej rozpoznać.
Opuściwszy dom czarownika, spotykała po drodze weselnych gości, którzy
ją pytali:

Hej, ptaku-straszydło!
Skąd to idziesz po kryjomu?
- Idę ze strasznego domu.
- Co tam robi narzeczona?
- Sprząta, wietrzy, porządkuje,
Przez okienko wypatruje.

W końcu spotkała narzeczonego, który wolnym krokiem wędrował z powrotem.
Zapytał ją, jak wszyscy inni:

Hej, ptaku-straszydło!
Skąd to idziesz po kryjomu?
- Idę ze strasznego domu.
- Co tam robi narzeczona?
- Sprząta, wietrzy, porządkuje,
Przez okienko wypatruje.

Narzeczony spojrzał w górę i zobaczył wystrojoną trupią głowę, a sądząc,
że to jego narzeczona, skinął jej czule głową na powitanie. Kiedy zaś
wraz z gośćmi przekroczył próg domu, zjawili się bracia i krewni
narzeczonej, przysłani jej na ratunek. Pozamykali wszystkie drzwi, aby
nikt nie mógł z domu uciec, i podpalili go, tak że czarownik spłonął
razem ze swymi kamratami.
