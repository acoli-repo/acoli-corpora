# author: Gebrüder Grimm
# source: tbc
# url: https://www.grimmstories.com/pl//grimm_basnie/staruszek_w_ogniu_odmlodzony
# note: copyright of translation tbc

## Staruszek w ogniu odmłodzony 

W w czasach kiedy nasz Pan chodził jeszcze po ziemi, trafił pewnego
wieczoru wraz ze świętym Piotrem do jednego kowala, który chętnie
udzielił mu gościny. Zdarzyło się, że zaszedł tam również nieszczęśliwy
żebrak, przytłoczony wiekiem i ułomnościami, prosząc kowala o jałmużnę.
Święty Piotr ulitował się nad nim i rzekł:

- Panie mój i Mistrzu, okaż swą łaskę i ulecz go z kalectwa, aby mógł
sam na chleb zarobić.

Pan odezwał się dobrotliwie:

- Kowalu, pożycz mi swej kuźni i podłóż węgla, a odmłodzę tego chorego
staruszka.

Kowal zgodził się ochoczo, święty Piotr jął dąć w miechy, a kiedy ogień
buchnął jasnym, wysokim płomieniem, Pan nasz chwycił starego żebraka i
wepchnął go w sam środek rozżarzonych węgli, tak że stał się cały
czerwony niby krzak róży, i pełnym głosem chwalił Pana Boga. Po chwili
Pan podszedł do koryta z wodą i wrzucił tam rozżarzonego żebraka, aż
cały się w wodzie zanurzył, i ochłodziwszy go jak należy, udzielił mu
swego błogosławieństwa. I oto wyskoczył z wody człek prosty niby
trzcina, o gładkiej skórze, zdrowy niczym dwudziestolatek. Kowal, który
pilnie się temu przyglądał, zaprosił wszystkich na wieczerzę. A miał on
starą, zgarbioną, ślepą prawie teściową, która przysiadła się do
młodzieńca, wypytując go ciekawie, czy ogień bardzo go przypiekał. Ów
zaś odpowiedział, że nigdy nie czuł się lepiej, że siedział w
płomieniach jak wśród chłodnej rosy.

Słowa te brzmiały w uszach staruszki przez noc całą i kiedy Pan wyruszył
o świcie w dalszą drogę, serdecznie podziękowawszy kowalowi za gościnę,
ten postanowił odmłodzić również i swoją teściową. Przyglądał się
przecież pilnie wszystkiemu, a znał się dobrze na swym rzemiośle. Wezwał
więc staruszkę pytając ją, czy chciałaby odzyskać zręczny krok młodego
dziewczęcia.

- Z całego serca - odrzekła wiedząc, jak gładko przyszło to żebrakowi.

Kowal rozpalił więc wielki ogień i wrzucił do niego teściową, która jęła
wić się z bólu i wrzeszczeć wniebogłosy.

- Siedźże cicho, czego się drzesz i rzucasz, zaraz puszczę w ruch
miechy!

I podsycał wciąż płomienie, że stare mięso aż skwierczało. Staruszka
darła się wciąż niemiłosiernie, a kowal myślał:

- Coś mi się tu chyba nie udało...

Wyjął ją z ognia i cisnął do koryta z wodą. Krzyk starej rozlegał się
tak donośnie, że słyszały go kowalowa i jej pasierbica. Przybiegły obie
wystraszone i ujrzały staruchę skurczoną w korycie, wyjącą z bólu, twarz
miała paskudną, całą w zmarszczkach i fałdach. Obie kobiety były
brzemienne i tak się tym widokiem przeraziły, że tej samej nocy urodziły
stworzenia, które wcale ludzi nie przypominały, a raczej małpy. Uciekły
zaraz do lasu i one to dały początek małpiemu rodowi.
