# author: Gebrüder Grimm
# source: tbc
# url: https://www.grimmstories.com/pl//grimm_basnie/wrobel_i_jego_czworo_dzieci
# note: copyright of translation tbc

## Wróbel i jego czworo dzieci 

Pewien wróbel miał w jaskółczym gnieździe czworo piskląt. Kiedy ptaszki
były już zdolne do lotu, źli chłopcy zniszczyli gniazdo, ale młode
wróbelki całe i zdrowe uleciały z porywem wiatru. Stary wróbel frasował
się wielce, że jego synkowie pofrunęli w świat, a on nie zdążył
przestrzec ich przed wszelkim niebezpieczeństwem i udzielić im dobrych
rad.

Jesienią, kiedy wielkie chmary wróbli zgromadziły się na polu pszenicy,
stary wróbel spotkał swoje dzieci i ucieszony zabrał całą czwórkę ze
sobą do domu.

- Ach, kochani synkowie, tak się o was martwiłem przez całe lat, że
wiatr poniósł was w świat, a ja przedtem niczego was nie nauczyłem.
Słuchajcie teraz, co wam ojciec powie, postępujcie wedle jego rad i
miejcie się na baczności. Na małe ptaszki zewsząd czyha
niebezpieczeństwo!

I zapytał najstarszego, gdzie się przez lato obracał i czym żywił.

- Latałem po ogrodach i szukałem liszek i robaczków, póki wiśnie nie
dojrzały.

- No cóż, mój synu, nic to złego smakołyki zajadać, ale wtedy właśnie
mogą ci grozić rozmaite nieszczęścia, pilnuj się, zwłaszcza jeśli
zobaczysz w ogrodzie ludzi z długimi zielonymi drągami, co w środku są
puste i na końcu mają dziurkę.

- A jeśli na dziurce jest zielony listek przyklejony woskiem? - spytał
syn.

- Gdzieżeś ty widział coś takiego?

- U pewnego kupca w ogrodzie - odrzekł młody wróbelek.

- O, mój synu, kupiec to chytra sztuka! Skoro obracałeś się wśród
ludzi, to wiesz, jacy są obłudni i jak trzeba się ich strzec, i że
żadnemu wierzyć nie można.

Po czym spytał drugiego:

- A ty gdzie znalazłeś schronienie?

- Na podwórzu - odrzekł syn.

- Wróble i inne skromne ptaszki nie powinny kręcić się tam, gdzie wiele
złota, aksamitów, jedwabi, broni i zbroi, krogulców, jastrzębi i
sokołów, trzymaj się lepiej stajni, bo konie mają zawsze owsa pod
dostatkiem, albo przy młócce. Jeśli będziesz miał trochę szczęścia, nie
zabraknie ci tam ziarenka twego powszedniego.

- O tak, ojcze - odrzekł wróbelek. - Ale kiedy chłopcy stajenni zechcą
poswawolić i tu czy tam wśród słomy sidła zastawią, niejeden się w nie
złapie.

- Gdzieżeś ty to widział?

- Na podwórzu, wśród chłopców stajennych.

- Oj, mój synu, źli to byli chłopcy! Skoro jednak bywałeś już po
podwórzach i między panami, a piórek tam nie zostawiłeś, to zdołałeś się
niejednego nauczyć i w szerokim świecie nie zginiesz. Ale rozglądaj się
wciąż pilnie, bo najprzebieglejszego pieska wilcy rozszarpać mogą.

Ojciec zwrócił się z kolei do trzeciego:

- A ty gdzie szczęścia próbowałeś?

- Po drogach i gościńcach, ojcze, i nieraz tam ziarenko czy liszkę
upolowałem.

- Dobre to, synku, pożywienie - rzekł ojciec. - Ale bacz zawsze, co się
dokoła dzieje, zwłaszcza jeśli się kto pochyli, aby kamień z ziemi
podnieść, zmykaj mu z oczu co prędzej.

- Prawda to - przyznał syn. - Ale jeśli zobaczę człeka, który za
pazuchą lub w kieszeni kamień chowa, co wtedy?

- Gdzieżeś takie rzeczy widział?

- U górników, ojcze. Kiedy górnik idzie do roboty, zawsze ma przy sobie
jakiś kamień.

- Ho, ho, górnicy i robotnicy to przezorny naród! Jeśli ich obyczaje
poznałeś, toś niemało widział i słyszał. Ale uważaj z nimi, bo często
się zdarzało, że wraz z koboldem i wróbel od nich oberwał.

W końcu ojciec zwrócił się do najmłodszego:

- Ty, mój mały żółtodziobie, zawsze byłeś najgłupszy i najsłabszy,
zostań lepiej przy mnie, na świecie jest tyle złych i okrutnych ptaków o
zakrzywionych dziobach i długich szponach. Czyhają one tylko na biedne
małe ptaszki, żeby je pożreć. Trzymaj się lepiej podobnych sobie i
zbieraj pajączki i gąsienice po drzewach i chatach, a będziesz żył
szczęśliwie i bezpiecznie.

- O, mój drogi ojcze, kto żyje nie szkodząc innym, tego nie spotka nic
złego. Żaden jastrząb ani krogulec, żaden orzeł ani kania krzywdy mu nie
wyrządzą, jeśli każdego ranka i każdego wieczora siebie i swoje
pożywienie poleci opiece Boga, stwórcy i opiekuna ptaków leśnych i
wiejskich, który słyszy nawet wołania o modlitwy wronich piskląt. Bowiem
bez jego woli nie spadnie na ziemię ani wróbel, ani płatek śniegu.

- Skądeś się tego wszystkiego nauczył?

- Kiedy wiatr porwał mnie z gniazda, trafiłem do kościoła i przez całe
lato łowiłem muchy i pająki z kościelnych okien, a słuchałem też, co
ksiądz na kazaniu mówi. Przez całe lato ojciec wszystkich wróbli żywił
mnie i bronił przed nieszczęściem i drapieżnymi ptakami.

- No, no, mój synu, jeśli będziesz gnieździł się po kościołach i robił
porządek z pająkami i brzęczącymi muchami, jeśli zaćwierkasz do Pana
Boga jak wronie pisklęta i oddasz się w opiekę naszego Stworzyciela, to
piórko ci z grzbietu nie spadnie, choćby na świecie roiło się od
dzikich, podstępnych ptaków:

Bo kto niebiosom odda sprawy swoje
i swe cierpienie zniesie ze spokojem,
kto ufny będzie i serca czystego,
tego Bóg dobry zachowa od złego.

