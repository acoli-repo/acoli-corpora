# author: Gebrüder Grimm
# source: tbc
# url: https://www.grimmstories.com/pl//grimm_basnie/zelazny_piec
# note: copyright of translation tbc

## Żelazny piec 

W dawnych czasach, kiedy pragnienia jeszcze się spełniały, stara
czarownica rzuciła urok na królewskiego syna, tak że musiał siedzieć w
wielkim żelaznym piecu w głębi lasu. Spędził tam wiele lat i nikt nie
mógł go wyzwolić. Pewnego razu królewna poszła na spacer do lasu, ale
zabłądziła i nie mogła trafić z powrotem do państwa swego ojca: przez
dziewięć dni chodziła po lesie, aż stanęła przed żelaznym piecem. Nagle
usłyszała dobywający się ze środka głos:

- Skąd przybywasz i dokąd zmierzasz?

- Zgubiłam drogę do królestwa mojego ojca - odpowiedziała - i nie mogę
trafić z powrotem do domu.

- Pomogę ci trafić do domu - rzekł głos - i to niebawem, jeśli
podpiszesz, że zrobisz to, czego zażądam. Jestem ważniejszym królewiczem
niż ty królewną, a potem się z tobą ożenię.

Biedaczka przelękła się bardzo i pomyślała:

- O, mój Boże, co ja pocznę z tym żelaznym piecem!?

Jednak tak bardzo chciała wrócić do ojca, do domu, że podpisała
obiecując zrobić to, czego piec zażąda. Głos zaś odezwał się znowu:

- Masz tu wrócić, przynieść ze sobą nóż i wyciąć nim dziurę w żelazie.

Dał jej potem towarzysza, który w milczeniu szedł obok niej i w dwie
godziny zaprowadził ją do domu. Na zamku królewskim z wielką radością
powitano królewnę, a stary ojciec rzucił jej się na szyję i ucałował.
Ona zaś bardzo była zmartwiona i rzekła:

- Ojcze drogi, posłuchaj, co mi się przydarzyło. Nigdy już nie
trafiłabym z powrotem do domu z wielkiego, dzikiego boru, gdybym nie
napotkała żelaznego pieca, a musiałam mu za to obiecać i podpisać, że do
niego wrócę, wybawię od uroku i poślubię.

Stary król przeraził się tak bardzo, że omal nie zemdlał. Miał bowiem
tylko jedyną córkę. Uradzili przeto, że zamiast królewny wyślą córkę
młynarza, dziewczę nader urodziwe. Zaprowadzili ją do lasu, dali nóż do
ręki i kazali drążyć nim dziurę w żelaznym piecu. Młynarzówna skrobała i
skrobała żelazo przez dwadzieścia cztery godziny, ale bez żadnego
skutku. Kiedy zaczęło świtać, z głębi pieca rozległ się głos:

- Coś mi się widzi, że na dworze dnieje.

- I mnie się tak widzi - odrzekło dziewczę. - Słyszę już nawet
terkotanie ojcowego młyna.

- A więc jesteś córką młynarza, idź zaraz do królewny i sprowadź ją
tutaj.

Poszła więc młynarzówna i powiedziała staremu królowi, że ten z
żelaznego pieca jej wcale nie chce, że domaga się jego córki. Zląkł się
tedy stary król, a królewna wybuchnęła płaczem. Z kolei przyszła im do
głowy córka świniarza, która była jeszcze piękniejsza od młynarzówny,
postanowili dać jej trochę grosza, aby poszła do pieca zamiast królewny.
Zaprowadzono ją tam i musiała przez dwadzieścia cztery godziny skrobać
żelazo, ale na próżno. O świcie rozległo się wołanie:

- Widzi mi się, że na dworze dnieje.

- I mnie się tak widzi - odrzekła. - Słyszę już róg ojca z daleka.

- A więc jesteś córką świniarza, idź i sprowadź tu królewnę. A powiedz
jej, że czeka ją to, co jej obiecałem, jeśli zaś nie przyjdzie, całe
królestwo będzie zburzone i nie zostanie nawet kamień na kamieniu.

Kiedy królewna to usłyszała, znów zaczęła płakać, ale nie było innej
rady, musiała dotrzymać obietnicy. Pożegnała się więc z ojcem, wzięła ze
sobą nóż i ruszyła do lasu, do żelaznego pieca. Ledwie się przy nim
znalazła, wzięła się do skrobania, a żelazo powoli ustępowało i po dwóch
godzinach powstała mała dziurka. Królewna zajrzała do środka i zobaczyła
tak pięknego młodzieńca, jarzącego się wprost od złota i drogich
kamieni, że jego obraz zapadł jej głęboko w serce. Dłubała więc dalej,
aż wydrążyła dziurę dość dużą, aby piękny chłopiec mógł się przez nią
przecisnąć.

- Teraz ty jesteś moja, a ja jestem twój - rzekł do niej. - Wybawiłaś
mnie i jesteś moją narzeczoną.

Chciał ją od razu zabrać do swego królestwa, ale ona uprosiła go, aby
jej pozwolić raz jeszcze pójść do ojca. Królewicz zgodził się na to, ale
nie wolno jej było zamienić z ojcem nie więcej jak trzy słowa i miała
zaraz wracać. Poszła więc do domu, ale zamieniła z ojcem więcej niż trzy
słowa. Żelazny piec znikł więc i odsunął się daleko z szklane góry i
ostre miecze. Ale królewicz nie był już w nim zamknięty, został bowiem
raz na zawsze wyzwolony. Królewna pożegnała się tedy z ojcem, wzięła ze
sobą trochę grosza, ale niewiele, poszła znów do lasu i zaczęła szukać
żelaznego pieca i ani rusz nie mogła go znaleźć. Szukała wytrwale przez
dziewięć dni, aż w końcu zgłodniała tak, że nie wiedziała, co dalej
robić, a nie miała już nic do jedzenia. Gdy zapadł wieczór, wdrapała się
na nieduże drzewo i zamierzała spędzić tam noc ze strachu przed dzikimi
zwierzętami.

O północy zobaczyła w dali malutkie światełko i pomyślała:

- Ach, więc jestem już chyba uratowana!

Po czym zsunęła się z drzewa i ruszyła w stronę światełka modląc się po
drodze. Trafiła wreszcie do małej, starej chałupinki, wokół której rosła
wysoka trawa, a przed drzwiami stała nieduża kupka porąbanego drzewa.

Pomyślała sobie:

- Skąd też ono się tutaj wzięło!

Zajrzała przez okno do izby i zobaczyła tam same małe i duże ropuchy i
stół zastawiony winem i mięsiwem, a talerze i kubki były ze srebra.
Królewna zebrała się na odwagę i zapukała. Po chwili usłyszała głos
wielkiej ropuchy:

Panno mała i zielona,
Tirlibaba, tirlibona,
Brekekeks i kum, kum, kum,
Wyjrzyj szybko, powiedz mi,
Kto to stoi u mych drzwi!

A wtedy mała żabka podbiegła i otworzyła je. Kiedy weszła do izby,
ropuchy serdecznie ją powitały i poprosiły, by usiadła. Zaczęły ją
wypytywać: skąd przyszła i dokąd zmierza, a ona opowiedziała im
wszystko, co jej się przydarzyło, i o tym, że przekroczyła zakaz i
powiedziała więcej niż trzy słowa, a za to piec wraz z królewiczem znikł
gdzieś, i że ona będzie go dopóty szukać, wędrując po górach i dolinach,
aż go znajdzie.

Wtedy wielka ropucha zawołała:

Panno mała i zielona,
Tirlibaba, tirlibona,
Brekekeks i kum, kum, kum,
Bacznie się rozejrzyj w kółko,
Przynieś dużą mi szkatułkę!

A mała żabka pobiegła i przyniosła szkatułkę. Potem ropuchy poczęstowały
królewnę jadłem i napojem i zaprowadziły do pięknie posłanego łóżeczka,
w którym było miękko jak na jedwabiach i aksamitach, ona zaś położyła
się i usnęła, oddawszy się Bogu w opiekę. Kiedy wstała nazajutrz, stara
ropucha dała jej trzy igły z dużej szkatułki, aby je ze sobą zabrała.
Miały jej się przydać, bo czekała ją przeprawa przez ogromną szklaną
górę, przez trzy ostre miecze i przez wielką wodę. Jeśli zdoła wszystkie
te przeszkody pokonać, to odzyska swego najmilszego. Ropucha ofiarowała
jej razem trzy rzeczy, których miała pilnie strzec, a mianowicie owe
trzy duże igły, a także koło od pługa i trzy orzechy.

Tak obdarowana ruszyła królewna w drogę, a kiedy stanęła u stóp szklanej
góry, gładkiej niby lustro, zaczęła wtykać trzy igły jako oparcie dla
pięt i tak posuwała się coraz wyżej, aż przeszła na drugą stronę, a
wtedy wpięła je w jedno miejsce, które sobie dobrze zapamiętała. Z kolei
natknęła się na trzy ostre miecze, stanęła więc na kole pługa i
przejechała po nich. Na koniec dotarła do wielkiej wody, a po jej
przepłynięciu - do okazałego, pięknego zamku. Weszła do środka i
poprosiła, by ją przyjęto na służbę. Powiedziała, że jest biedną
dziewczyną i chciałaby się nająć do jakiejś roboty, a dobrze wiedziała,
że w zamku tym mieszka królewicz, któego wybawiła z żelaznego pieca w
wielkim lesie. Wzięto ją więc na dziewkę kuchenną za lichą zapłatę. A
królewicz miał już u boku inną narzeczoną, z którą zamierzał się ożenić.
Sądził bowiem, że jego królewna dawno już umarła. Ona zaś wieczorem
skończywszy zmywanie sięgnęła do kieszeni i znalazła tam trzy orzechy,
ofiarowane przez starą ropuchę.

Rozgryzła jeden z nich, chcąc zjeść zawartość łupiny, aż tu patrzy, a
ukazuje się w niej wspaniała królewska suknia. Kiedy narzeczona się o
tym dowiedziała, czym prędzej przybiegła i zapragnęła tę suknię kupić,
zapewniając, że nie jest to odpowiedni strój dla służebnej. Dziewczyna
odrzekła, że nie ma zamiaru sukni sprzedawać, ale jeśli pani zgodzi się
na jedną rzecz, a mianowicie na to, aby ona spędziła jedną noc w
sypialni królewicza, to suknię dostanie. Narzeczona zgodziła się, gdyż
suknia była naprawdę przepiękna, a ona jeszcze takiej nie miała.

Gdy nadszedł wieczór, rzekła do królewicza:

- Ta głupia dziewczyna chce spać w twojej sypialni.

- Jeśli ty na to zezwolisz - powiedział królewicz - to ja też nie mam
nic przeciw temu.

Dała jednak narzeczonemu kielich wina zmieszanego z napojem usypiającym.
Poszedł więc królewicz wraz ze służebną do swojej sypialni, ale usnął
zaraz tak mocno, że biedaczka nie mogła go dobudzić. Przez całą noc
płakała skarżąc się:

- Wybawiłam cię z dzikiego boru i z żelaznego pieca, szukałam cię i
wędrowałam przez szklaną górę, przez trzy ostre miecze i przez wielką
wodę, zanim cię odnalazłam, a tym nie chcesz mnie wcale słuchać.

Słudzy siedzący pod drzwiami komnaty przez całą noc słyszeli jej płacz,
a nazajutrz opowiedzieli o tym swemu panu. Następnego wieczoru królewna
po zmywaniu rozgryzła drugi orzech i okazało sie, że jest w nim jeszcze
piękniejsza suknia niż w pierwszym orzechu. Kiedy narzeczona królewicza
ją zobaczyła, zapragnęła ją także kupić. Ale służebna nie chciała złota
i uprosiła ją, aby pozwoliła jej jeszcze jedną noc przespać w sypialni
królewicza. Narzeczona znów dała mu napój usypiający i zasnął tak mocno,
że nic nie słyszał. A dziewka kuchenna płakała przez całą noc skarżąc
się:

- Wybawiłam cię z dzikiego boru i z żelaznego pieca, szukałam cię i
wędrowałam przez szklaną górę, przez trzy ostre miecze i przez wielką
wodę, zanim cię odnalazłam, a tym nie chcesz mnie wcale słuchać.

Słudzy siedzieli znów pod drzwiami komnaty i przez całą noc słyszeli jej
płacz, a nazajutrz opowiedzieli o tym swemu panu. Kiedy królewna
trzeciego wieczoru pozmywała, rozgryzła trzeci orzech, a była w nim
suknia jeszcze piękniejsza, cała lśniąca od szczerego złota. Narzeczona
ujrzawszy wspaniałą szatę zapragnęła mieć ją również dla siebie, a
służebna zgodziła się oddać suknię pod warunkiem, że wolno jej będzie po
raz trzeci spać w sypialni królewicza. Ten zaś miał się tym razem na
baczności i wylał napój usypiający. Słysząc, jak dziewczyna płacze i
lamentuje:

- O, mój skarbie jedyny, to ja wybawiłam cię z ponurego, dzikiego boru
i z żelaznego pieca.

Zerwał się z łoża i zawołał:

- Tyś prawdziwą narzeczoną, ty jesteś moja, a ja jestem twój.

I tejże samej nocy wsiedli oboje do karety, a fałszywej narzeczonej
zabrali suknie, żeby nie mogła wstać z łóżka. Kiedy przybyli nad wielką
wodę, przepłynęli ją, przez trzy ostre miecze przejechali na kole od
pługa, a na szklaną górę wdrapali się wbijając w nią trzy igły. Dotarli
wreszcie do małej starej chatki, ale jak tylko przekroczyli jej próg,
znaleźli się w ogromnym pałacu. Wszystkie ropuchy zostały odczarowane i
zamienione z powrotem w królewiczów i królewny, i bardzo się z tego
cieszyły. Potem odbył się ślub i młoda para zamieszkała w pałacu, który
był o wiele większy niż pałac ojca młodej królowej. Ponieważ zaś stary
król bardzo rozpaczał, że został sam, pojechali do niego i mając dwa
królestwa żyli dalej zgodnie i szczęśliwie.

A mysz wpadła do beczki
I koniec bajeczki.

