# author: Gebrüder Grimm
# source: tbc
# url: https://www.grimmstories.com/pl//grimm_basnie/bajka_o_krainie_pieczonych_golabkow
# note: copyright of translation tbc

## Bajka o krainie pieczonych gołąbków 

W dawnych bajecznych czasach szedłem sobie raz i zobaczyłem Rzym i
Lateran wiszące na cieniutkiej jedwabnej niteczce, dalej beznogiego
człeka, co przeganiał rączego konia, jeszcze dalej ujrzałem ostry jak
brzytwa miecz, który właśnie most przecinał na pół. Po drodze widziałem
także młodego osiołka, który miał srebrny nos i ścigał dwa chyże zające.
Widziałem lipę, której rozłożysta korona obwieszona była plackami.
Widziałem starą, chudą kozę, która dźwigała na swym grzbiecie sto funtów
tłuszczu i sto funtów soli.

Czy nie dość już tych bzdur?

Widziałem jeszcze pług, co orał bez konia czy wołu, widziałem roczne
dziecko, jak toczyło cztery kamienie młyńskie z Ratyzbony do Trewiru, a
z Trewiru do Strasburga, i jastrzębia płynącego po Renie - i nikt mu
tego nie bronił. Słyszałem wrzaski ryb, których jazgot aż do nieba
docierał. Słodki miód jak potok płynął z doliny aż na sam szczyt
wysokiej góry - dziwne to są historie. Dwie wrony kosiły łąkę, dwa
komary budowały most, dwa gołębie skubały wilka, dwoje dzieci podrzucało
w górę parę koźląt, dwie żaby młóciły zboże. Dwie myszy wyświęcały
biskupa, dwa koty wyszarpywały niedźwiedziowi język z pyska. Nagle
przybiegł galopem ślimak i zatłukł dwa dzikie lwy. Golibroda golił
kobiecie brodę, dwoje niemowląt kazało matce siedzieć cicho. Dwa charty
wyciągały z wody młyn, a przyglądała im się stara szkapa, mówiąc, że
dobrze robią. Na podwórzu cztery rumaki z całych sił młóciły żyto, dwie
kozy rozpalały ogień, a czerwona krowa wrzucała do pieca bochenki
chleba.

A wtedy kura zapiała:

Kukuryku! kukuryku!
Koniec bajki i po krzyku!

