# author: Gebrüder Grimm
# source: tbc
# url: https://www.grimmstories.com/pl//grimm_basnie/pani_zima
# note: copyright of translation tbc

## Pani Zima 

Pewna wdowa miała dwie córki. Jedna była piękna i pracowita, a druga
brzydka i leniwa. Wdowa więcej serca miała dla tej brzydkiej, bo była
ona jej rodzoną córką. Piękną córkę traktowała jak popychadło i zmuszała
do wykonywania całej pracy w gospodarstwie.
Każdego dnia biedna dziewczyna musiała prząść przy studni tak długo,
dopóki jej palce nie zaczęły krwawić.
Pewnego razu, gdy zanurzyła zakrwawione wrzeciono w studni, aby je umyć,
wyślizgnęło się jej z ręki i wpadło do środka. Dziewczyna rozpłakała się
i pobiegła do swojej macochy, by powiedzieć jej o tym nieszczęściu.
Macocha zrugała ją bez litości i powiedziała w gniewie:
- Skoro z twojej winy wpadło do studni, to musisz je z niej wyciągnąć.
Nie wiedząc, co ma począć, dziewczyna podeszła do studni. W chwili
rozpaczy skoczyła w głębinę w ślad za wrzecionem. Upadając, straciła
przytomność.
Kiedy się ocknęła, spostrzegła, że znajduje się na pięknej łące, pełnej
kwiatów, skąpanej w promieniach słońca. Szła ścieżką biegnącą przez
łąkę, aż zobaczyła piec pełen bochenków chleba. Zawołały do niej:
- Wyjmij nas, bo się przypalimy! Jesteśmy już dobrze wypieczone!
Podeszła więc bliżej i łopatą piekarską zaczęła wyciągać bochenki jeden
po drugim.
Potem poszła dalej, aż dotarła do drzewa uginającego się pod ciężarem
jabłek. Zawołało do niej:
- Och potrząśnij mną, potrząśnij! Wszystkie moje jabłka już dojrzały!
Potrząsnęła więc drzewem, aż jabłka posypały się z niego niczym krople
deszczu podczas ulewy. Potrząsała tak długo, dopóki wszystkie nie
spadły; następnie zgromadziła je na jednym stosie i ruszyła w dalszą
drogę.
Wreszcie stanęła przed małym domkiem, z którego wyglądała stara kobieta.
Miała ona tak wielkie zęby, że dziewczyna przeraziła się ogromnie. Już
miała zawrócić i uciec, lecz kobieta odezwała się do niej:
- Czego się lękasz, drogie dziecko? Zamieszkaj ze mną. Jeśli dobrze się
sprawisz przy pracy wokół gospodarstwa, będzie ci się dobrze powodziło.
Musisz się przyłożyć do ścielenia mojego łóżka i zawsze porządnie
wytrzepać pierzyny -- aż pierze zacznie latać wkoło. Dzięki temu na
świecie pada śnieg -- musisz bowiem wiedzieć, że ja jestem Zimą.
Stara kobiecina przemawiała tak serdecznie, że dziewczyna przystała na
propozycję i zabrała się do pracy.
Wszystkie zadania wykonywała tak, by kobieta była zadowolona. Trzepała
pierzyny tak wytrwale, że pierze latało wokół niczym płatki śniegu; i
cały ten czas wiodła dobre życie, jadała do syta i nie usłyszała jednego
złego słowa.
Mimo to po pewnym czasie zaczęła odczuwać smutek, nie wiedząc właściwie
z jakiego powodu. Wreszcie zrozumiała, że tęskni za domem -- chociaż
teraz żyło się jej po tysiąckroć lepiej, gorąco pragnęła wrócić do
dawnego życia.
Postanowiła powiedzieć o tym swojej pani:
- Tęsknię za domem -- i choć bardzo mi tu dobrze, nie mogę dłużej
zostać. Muszę wrócić do siebie.
Pani Zima odpowiedziała:
- Cieszy mnie, że pragniesz wrócić do domu. Ponieważ z oddaniem mi
służyłaś, pomogę ci się tam dostać.
Wzięła ją za rękę i zaprowadziła do wielkich drzwi otwartych na oścież.
Kiedy dziewczyna przez nie przechodziła, spadł na nią deszcz złota,
które przykleiło się do niej i pokryło ją całą.
- Wszystko to należy do ciebie, ponieważ byłaś taka pracowita --
powiedziała pani Zima. W dodatku zwróciła jej wrzeciono -- to samo,
które zgubiła w studni.
Gdy drzwi zamknęły się za dziewczyną, znalazła się na powrót w swoim
świecie, niedaleko domu macochy. Kiedy przechodziła przez podwórze,
kogut wskoczył na szczyt studni i wykrzyknął:
- Ku-ku-ru-ku, ko-ko, ko-ko! Idzie drogą czyste złoto!
Dziewczyna weszła do domu przywitać się z macochą, a że była pokryta
złotem od stóp do głów, została przez nią dobrze przyjęta.
Gdy pracowita córka ze szczegółami opowiedziała, co jej się przytrafiło
i jak udało się jej zdobyć całe to bogactwo, macocha natychmiast
zapragnęła, aby jej leniwa córka również posiadała taką fortunę. Kazała
więc dziewczynie usiąść przy studni i prząść; żeby ubrudzić wrzeciono
krwią, dziewczyna poraniła rękę o kolczasty krzew. Potem wrzuciła
wrzeciono do studni i wskoczyła za nim.
Znalazła się, jak jej siostra, na pięknej łące i szła tą samą ścieżką,
aż dotarła do wielkiego pieca. Bochenki chleba zawołały do niej:
- Wyjmij nas, po się przypalimy! Jesteśmy już dobrze wypieczone!
Lecz leniwa dziewczyna odpowiedziała:
- Nie mam zamiaru ubrudzić sobie rączek.
I odeszła. Po chwili dotarła do jabłoni, która zawołała:
- Och potrząśnij mną, potrząśnij! Wszystkie moje jabłka już dojrzały!
Ona jednak odrzekła:
- Wszystko ładnie, pięknie -- ale co będzie, jeśli któreś z nich spadnie
mi na głowę?
I poszła dalej.
W końcu stanęła przed domkiem pani Zimy. Kiedy ją zobaczyła, nie
wystraszyła się ani trochę -- wiedziała już wcześniej o jej wielkich
zębach -- i od razu przyjęła się do niej na służbę.
Pierwszego dnia przyłożyła się do roboty i pracowała z oddaniem,
wykonując wszystkie zadania powierzone jej przez panią Zimę -- cały czas
myślała bowiem o złocie, które dostanie. Jednak drugiego dnia zaczęła
się obijać, a rankiem trzeciego dnia nie chciało jej się nawet wstać z
łóżka. Do tego nigdy nie pościeliła łóżka pani Zimy tak, jak o to
prosiła - nie wytrzepywała pierzyn wystarczająco mocno, by pierze latało
wkoło.
Nic więc dziwnego, że pani Zima wkrótce straciła cierpliwość do
dziewczyny i powiedziała, że czas jej służby dobiegł końca. Leniwa
dziewczyna ucieszyła się, myślami była już bowiem przy złocie, które na
nią czekało. Pani Zima zaprowadziła ją więc do drzwi, jednak kiedy
dziewczyna przez nie przechodziła, zamiast deszczu złota z wielkiego
kotła spłynęła na nią smoła.
- Oto nagroda za twoją służbę -- powiedziała pani Zima i zatrzasnęła za
dziewczyną drzwi.
Leniwa córka wróciła do domu cała pokryta lepką mazią. Kiedy zobaczył ją
kogut, wskoczył na studnię i wykrzyknął:
- Ku-ku-ru-ku, ko-ko, ko-ko! Idzie drogą gęste błoto!
A smoła przywarła do dziewczyny tak ściśle, że aż do śmierci nie
potrafiła jej zmyć.
