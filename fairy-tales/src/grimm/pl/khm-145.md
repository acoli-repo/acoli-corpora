# author: Gebrüder Grimm
# source: tbc
# url: https://www.grimmstories.com/pl//grimm_basnie/niewdzieczny_syn
# note: copyright of translation tbc

## Niewdzięczny syn 

Pewnego razu mąż i żona siedzieli przed domem i właśnie zabierali się do
jedzenia pieczonej kury. Nagle mąż zobaczył z daleka, że nadchodzi jego
stary ojciec, chwycił więc za talerz z kurą i schował go, nie chcąc
użyczyć nic gościowi. Stary ojciec przysiadł na chwilę, wypił łyk wina i
poszedł sobie. Syn zamierzał wyjąć talerz z ukrycia i postawić go z
powrotem na stole, ale kiedy po niego sięgnął, pieczona kura zamieniła
się w olbrzymią ropuchę, która skoczyła mu na twarz i nie dała się w
żaden sposób usunąć. Jeśli ktokolwiek próbował jej dotknąć, spoglądała
na niego tak złowrogo, jakby mu chciała skoczył do oczu, tak że nikt nie
miał odwagi wyciągnąć po nią ręki. Niewdzięczny syn musiał ropuchę co
dzień karmić, bo jeśli tego nie czynił, odgryzała mu kawałek twarzy. I
tak chodził po świecie nie mając chwili spokoju.
