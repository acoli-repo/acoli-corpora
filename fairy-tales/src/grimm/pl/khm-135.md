# author: Gebrüder Grimm
# source: tbc
# url: https://www.grimmstories.com/pl//grimm_basnie/biala_i_czarna_narzeczona
# note: copyright of translation tbc

## Biała i czarna narzeczona 

Pewna kobieta poszła raz z córką i pasierbicą w pole nażąć paszy dla
bydła. Nagle zbliżył się do nich Pan Bóg pod postacią ubogiego staruszka
i zapytał:

- Kędy droga do wsi?

- Skoro wam potrzebna - rzekła matka - to znajdźcie ją sobie sami.

A córka dorzuciła:

- Jeśli nie umiecie jej sami znaleźć, to weźcie ze sobą drogowskaz.

Pasierbica zaś rzekła:

- Ja was zaprowadzę, dziadku, chodźcie ze mną.

Pan Bóg rozgniewał się na matkę i córkę, odwrócił się od nich plecami i
przeklął je, żeby stały się czarne jak noc i brzydkie jak grzech
śmiertelny. Tylko biednej pasierbicy okazał łaskę i poszedł z nią, a
kiedy byli już blisko wsi, pobłogosławił ją i rzekł:

- Powiedz teraz trzy życzenia, a ja ci je spełnię.

Na co dziewczynka:

- Chciałabym być taka piękna i czysta jak słońce.

I zrobiła się biała i śliczna jak pogodny dzień.

- Chciałabym też mieć sakiewkę, która by nigdy nie była pusta.

Pan Bóg dał jej taką sakiewkę i zwrócił jej uwagę:

- A nie zapomnij o najważniejszym.

Wtedy ona rzekła:

- Po trzecie chciałabym dostać się po śmierci do nieba.

Pan Bóg obiecał jej spełnić również i to życzenie i poszedł dalej sam.

Kiedy macocha wróciła z córką do domu i zobaczyła, że one obie są czarne
jak węgiel i paskudne, a pasierbica jest biała i śliczna, ogarnęła ją
jeszcze gorsza złość i starała się na każdym kroku wyrządzić dziewczynce
jakąś krzywdę. Ta zaś miała ukochanego brata imieniem Reginer, któremu
opowiedziała wszystko, co jej się przydarzyło. Otóż Reginer rzekł do
niej pewnego razu:

- Kochana siostro, chciałbym cię namalować, żebym mógł wciąż na ciebie
patrzeć. Bo moja miłość do ciebie jest tak wielka, że muszę mieć stale
przed oczami twój wizerunek.

A ona mu odpowiedziała:

- Proszę cię tylko, żebyś nikomu tego obrazu nie pokazywał.

Namalował więc portret siostry i powiesił go w swojej izdebce, a
mieszkał w królewskim pałacu, gdzie służył za stangreta. Co dzień
wpatrywał się w nadobne oblicze i dziękował Bogu za szczęście ukochanej
siostry. W tym samym czasie króla, u którego służył, odumarła małżonka,
a była ona tak piękna, że nie sposób było znaleźć niewiasty równej jej
urodą, i król pogrążony był z tego powodu w głębokiej żałobie. Kiedy
słudzy dworscy spostrzegli, że stangret codziennie wpatruje się w
śliczny wizerunek, wiedzeni zazdrością donieśli o tym królowi. Ten kazał
sobie natychmiast przynieść ów obraz, a widząc, że przedstawiona na nim
dzieweczka do złudzenia przypomina jego zmarłą żonę, a nawet jest
jeszcze piękniejsza, zakochał się w niej bez pamięci. Wezwał do siebie
stangreta i spytał, czyj to wizerunek. Kiedy Reginer wyznał, że to jego
siostra, król postanowił ją, a nie żadną inną, pojąć za żonę. Dał
stangretowi kolasę, konie i wspaniałe pozłociste szaty i kazał mu czym
prędzej sprowadzić wybrankę swego serca. Śliczna dzieweczka z radością
przyjęła przyniesione przez brata posłanie, zaś czarna siostra,
zazdroszcząc jej szczęścia, rozzłościła się niepomiernie i rzekła do
matki:

- I na cóż się zdadzą wszystkie twoje sztuczki, jeśli nie potrafisz
wyczarować dla mnie takiego szczęścia.

- Nie bój się - odparła stara. - Jeszcze ja to na twoją korzyść obrócę.

Czarodziejskimi sposobami zamroczyła stangretowi oczy, tak że na pół
oślepł, a białej pasierbicy zatkała uszy, że na pół ogłuchła. Po czym
wsiedli wszyscy do kolaski, najpierw narzeczona w bogatych królewskich
szatach, potem matka z córką i wreszcie na kozioł wskoczył Reginer,
który miał powozić. Po niedługim czasie stangret zawołał:

Okryj się, siostrzyczko miła,
żeby deszczyk cię nie zmoczył
ani wiatr nie zawiał w oczy
i żebyś szczęśliwie do króla przybyła.

Narzeczona spytała:

- Co mówi mój drogi brat?

- Ach - odrzekła macocha - powiedział, żebyś zdjęła pozłocistą szatę i
oddała siostrze.

Biała dzieweczka zdjęła więc suknię i włożyła ją czarnej siostrze, tamta
zaś dała jej w zamian brzydką, burą koszulinę. Jechali dalej i po chwili
stangret znów zawołał:

Okryj się, siostrzyczko miła,
żeby deszczyk cię nie zmoczył
ani wiatr nie zawiał w oczy
i żebyś szczęśliwie do króla przybyła.

Narzeczona spytała:

- Co mówi mój drogi brat?

- Ach - odrzekła macocha - powiedział, żebyś zdjęła złoty czepeczek i
oddała siostrze.

Zdjęła więc czepeczek i włożyła go czarnej siostrze, sama zaś jechała z
gołą głową. Po chwili brat zawołał znowu:

Okryj się, siostrzyczko miła,
żeby deszczyk cię nie zmoczył
ani wiatr nie zawiał w oczy
i żebyś szczęśliwie do króla przybyła.

Narzeczona spytała:

- Co mówi mój drogi brat?

- Ach - odrzekła macocha - powiedział, żebyś wyjrzała na chwilę przez
okno.

Przejeżdżali właśnie przez most nad głęboką wodą. Ledwie narzeczona
wstała, aby się wychylić z kolaski, macocha i siostra wypchnęły ją, tak
że wpadła do wody. W tej samej chwili na jej powierzchni ukazała się
śnieżnobiała kaczuszka, która popłynęła w dół rzeki. Stangret w ogóle
tego wszystkiego nie zauważył i zatrzymał się dopiero na podwórcu
pałacowym. I przedstawił królowi czarną dziewczynę jako swoją siostrę,
pewien, że to naprawdę ona, bo wzrok miał zmącony i widział tylko
migotanie pozłocistej sukni. Król ujrzawszy beznadziejną brzydotę swej
rzekomej narzeczonej rozgniewał się bardzo i kazał wtrącić stangreta do
lochu pełnego żmij i węży. Stara czarownica potrafiła jednak tak omotać
króla i tak mu swymi sztuczkami oczy zamroczyć, że zatrzymał ją i jej
córkę, a czarna dziewczyna wydała mu się nawet całkiem do rzeczy i się z
nią ożenił.

Pewnego wieczoru, kiedy królowa siedziała na kolanach swego małżonka, do
kuchni pałacowej wpłynęła przez ściek biała kaczka i odezwała się do
kuchcika:

Roznieć ogień, chłopczyno,
Bo mi mokro i zimno!

Kuchcik spełnił prośbę kaczuszki i rozpalił ogień w piecu. Ona zaś
podeszła, nastroszyła piórka i wygładziła je dzióbkiem. Rozgrzawszy się
trochę, zapytała:

- Co też porabia mój brat Reginer?

A kuchcik jej odpowiedział:

W lochu na dnie leży,
pośród żmij i węży.

Kaczka pytała dalej:

- A co robi czarna wiedźma na królewskim dworze?

Kuchcik zaś odrzekł:

Grzeje się ona
w króla ramionach.

- Boże, zmiłuj się nade mną! - jęknęła kaczka i popłynęła ściekiem z
powrotem do rzeki.

Następnego wieczora zjawiła się znowu i zadała kuchcikowi te same
pytania, zrobiła to również i trzeciego wieczora. Kuchcik nie mógł już
tego dłużej znosić, poszedł do króla i wyznał mu wszystko. Król chciał
to zobaczyć na własne oczy i czwartego wieczora zaczaił się w kuchni, a
kiedy głowa kaczki wynurzyła się z wody, dobył miecza i przebił jej
szyję. I oto stanęła przed nim dzieweczka przecudnej urody, do złudzenia
przypominająca wizerunek wykonany przez stangreta. Króla ogarnęła
szalona radość. Widząc, jak biedaczka ocieka wodą, kazał przynieść
bogate szaty i pięknie ją przyodziać. Opowiedziała mu zaraz, jak
podstępnie i zdradziecko została oszukana i wrzucona do rzeki.
Natychmiast poprosiła też króla, by kazał wydobyć jej brata z kłębowiska
żmij i wężów. Kiedy król spełnił tę prośbę, udał się do komnaty, gdzie
siedziała stara czarownica i zapytał:

- Na co zasłużył ten, kto tak a tak postąpił?

I opowiedział jej wszystko po kolei. Ona zaś była tak zaślepiona, że
niczego się nie domyśliła i rzekła:

- Człowiek ten zasłużył, aby go rozebrać do naga, wrzucić do beczki
najeżonej gwoździami, zaprząc do beczki konia i popędzić go w siną dal.

Tak postąpiono, jak poradziła, i z nią, i z jej córką.

Król zaś poślubił białą i śliczną narzeczoną, a jej wiernemu bratu
przypadło w nagrodę wielkie bogactwo i powszechny szacunek.
