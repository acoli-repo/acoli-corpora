# author: Gebrüder Grimm
# source: tbc
# url: https://www.grimmstories.com/pl//grimm_basnie/staruszka_w_lesie
# note: copyright of translation tbc

## Starucha w lesie 

Jechała ongiś pewna biedna służka ze swoim państwem przez wielki las, a
gdy już byli w środku lasu, z gąszczy wyszli zbóje i zamordowali, kogo
znaleźli. Zginęli wszyscy prócz dziewczyny, która ze strachu wyskoczyła
z wozu i schowała się za drzewem. Gdy zbójcy odeszli już z łupem, wyszła
z ukrycia i ujrzała, jak wielkie stało się nieszczęście. Zaczęła gorzko
płakać i rzekła: "Cóż ja biedna teraz pocznę, nie znajdę drogi z lasu.
Nie mieszka tu ani jedna ludzka dusza. Na pewno głód mnie zmorzy na
śmierć." Chodziła w koło, szukała drogi z lasu, lecz jej nie znalazła.
Gdy nadszedł wieczór, usiadła pod drzewem, oddała się w opiekę Bogu i
chciała tak zostać, nie odchodzić stąd, niech się dzieje, co chce.

Lecz gdy siedziała tak już chwilę, przyfrunął do niej biały gołąb, a w
dziobie miał mały, złoty kluczyk. Kluczyk położył jej na ręce i rzekł:
"Widzisz tam to wielkie drzewo? Jest w nim mały zamek, gdy go otworzysz
tym kluczykiem, znajdziesz tam dość jadła by nie cierpieć dłużej
głodu." Poszła więc do drzewa, otworzyła je i znalazła tam mleko w
małej miseczce i biały chleb na dodatek, tak że mogła się najeść do
syta. Gdy już nie była głodna, rzekła: "Już czas, gdy kury wracają do
domu. Jestem taka zmęczona. Gdybym mogła położyć się do łóżka." Wtedy
znów przyleciał gołąbek i przyniósł jej drugi złoty kluczyk w dziobie i
rzekł: "Otwórz tamto drzewo, a znajdziesz tam łóżko." Otworzyła je
zatem i znalazła tam piękne, miękkie łóżko, pomodliła się do dobrego
Boga, by jej strzegł w nocy, położyła się i zasnęła. Rankiem gołąbek
przyleciał po raz trzeci, znów przyniósł jej kluczyk i rzekł: "Otwórz
tamto drzewo, a znajdziesz tam suknie," a gdy je otworzyła, znalazła
suknie, całe w złocie i szlachetnych kamieniach, a wyglądała w nich tak
cudnie, jak nie wygląda żadna królewna. I żyła tak przez pewien czas, a
gołąbek przylatywał codziennie i troszczył się o wszystko, co było jej
potrzebne, a było to ciche i dobre życie.

Pewnego jednak dnia gołąbek przyleciał i rzekł: "Czy zrobisz coś dla
mnie?"

"Z całego serca chętnie," rzekła dziewczyna. Rzekł tedy gołąbek:
"Zaprowadzę cię do małego domku, wejdź do niego, koło pieca będzie
siedziała stara kobieta. Powie "dzień dobry", lecz nie odpowiadaj jej,
choćby nie wiem co robiła, idź jeno do drzwi od strony jej prawej ręki,
otwórz je, wejdź do izby, gdzie na stole będzie leżało mnóstwo
przeróżnych pierścieni. Będą tam pierścienie przecudne, o lśniących
kamieniach, lecz nie zabieraj ich, szukaj jeno skromnego pierścienia.
Musi być wśród nich. Przynieś mi go najszybciej, jak możesz."

Dziewczyna poszła do domku. Gdy weszła w drzwi, zobaczyła staruchę. Gdy
stara ją dostrzegła, zrobiła wielkie oczy i rzekła: "dzień dobry, moje
dziecko." Dziewczyna nie odpowiedziała jednak. Poszła prosto do drzwi.
"A dokąd że to?" zawołała stara i złapała ją za spódnicę próbując ją
przytrzymać, "To mój dom i nikt nie może tu wchodzić, jeśli tego nie
chcę." Lecz dziewczyna milczała, uwolniła się od starej i weszła prosto
do izby. Na stole leżało mnóstwo pierścieni, świeciły i żarzyły się
przed oczyma. Przerzucała je, szukała tego skromnego, lecz nie mogła go
znaleźć.

Gdy tak szukała spostrzegła, że stara próbuje się wykraść, a w ręce ma
klatkę. Podeszła więc do niej, wyrwała jej ją z ręki, a gdy ją
podniosła, zobaczyła w środku ptaka. Ptak ów w dziobie trzymał skromny
pierścień. Wzięła więc go i zadowolona uciekła z domu . Myślała, że
gołąbek przyjdzie po pierścień, lecz nie przyszedł. Oparła się więc o
drzewo chcąc na niego czekać, a gdy tak stała, wydało się jej, że drzewo
robi się miękkie, giętkie i opuszcza swe gałęzie. Nagle gałęzie oplotły
się wokół niej i zmieniły w ramiona. Obejrzała się, a drzewo nie było
już drzewem, jeno pięknym mężczyzną, który ją obejmował, serdecznie
ucałował i rzekł: "Wybawiłaś mnie, uwolniłaś mnie z mocy starej, a była
ona złą wiedźmą. Zamieniła mnie w drzewo. Codziennie przez parę godzin
byłem białym gołębiem, a dopóki miała ten pierścień, nie mogłem odzyskać
ludzkiej postaci." Czar prysł także nad służbą i końmi królewicza, a
potem pobrali się i żyli szczęśliwie.
