# author: Gebrüder Grimm
# source: tbc
# url: https://www.grimmstories.com/pl//grimm_basnie/slodka_zupa
# note: copyright of translation tbc

## Słodka zupa 

Żyła sobie niegdyś uboga, pobożna dzieweczka, która mieszkała razem z
matką, a obie nie miały co jeść. Poszło więc dziecię do lasu, spotkało
tam staruszkę, a ta znając nędzę dzieweczki podarowała jej garnuszek, do
którego wystarczyło powiedzieć: "Gotuj, garnuszku!," a wnet zaczynała
się w nim gotować wspaniała zupa jaglana, gdy zaś dzieweczka wołała:
"Dość, garnuszku!" - garnuszek wnet przestawał gotować.

Dziewczynka, uradowana, podziękowała staruszce i zaniosła garnuszek do
domu. Odtąd skończyła się nędza matki i córki, mogły bowiem zawsze do
woli najeść się słodkiej zupy jaglanej.

Pewnego razu dzieweczka poszła w pole, matka zaś rzekła: "Gotuj,
garnuszku!" i wnet garnuszek zaczął gotować zupę jaglaną. Wreszcie zupy
było już dość, ale matka zapomniała słów, którymi można było powstrzymać
garnuszek. Gotował więc garnuszek dalej, a słodka zupa przelewała się za
brzegi, i gotował ciągle, a tu już cała kuchnia pełna i cały dom, i
drugi dom, i ulica, jakby garnuszek chciał cały świat nasycić. Nikt nie
mógł go powstrzymać.

Wreszcie gdy pozostał tylko jeden dom niezalany, wróciła dziewczynka i
rzekła tylko: "Dosyć, garnuszku!," a garnuszek wnet przestał gotować.
Ale kto chciał się dostać do miasta, musiał przejść przez słodką zupę
jaglaną!
