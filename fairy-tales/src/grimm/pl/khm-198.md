# author: Gebrüder Grimm
# source: tbc
# url: https://www.grimmstories.com/pl//grimm_basnie/krysztalowa_kula
# note: copyright of translation tbc

## Kryształowa kula 

Pewna wróżka miała trzech synów, którzy kochali się bardzo, ale matka
nie ufała im i obawiała się, że chcą oni odebrać jej moc czarodziejską.
Zamieniła więc najstarszego w orła, musiał on mieszkać na skale
wysokiej, a czasami tylko widać go było, jak krążył po niebie. Średniego
zamieniła w wieloryba, musiał on żyć w morzu głębokim i tylko niekiedy
wypływał na powierzchnię i wyrzucał w górę ogromne słupy wody. Obaj oni
tylko na dwie godziny co dzień odzyskiwali postać ludzką. Najmłodszy zaś
z braci w obawie, aby matka nie zamieniła go także w jakieś zwierzę, w
niedźwiedzia czy wilka, uciekł potajemnie z domu.

W wędrówce swej dowiedział się młodzieniec, że w zamku Złotego Słońca
mieszka zaczarowana królewna, którą ten tylko może zbawić, co życie swe
położy na szali. Już dwudziestu trzech śmiałków zginęło chcąc zbawić
królewnę, a jeszcze tylko jednemu wolno było poważyć się na to. A że
serce młodzieńca nie znało trwogi, postanowił od odszukać zamek Złotego
Słońca.

Długo wędrował po świecie, ale nie mógł go znaleźć, aż wreszcie przybył
do wielkiego boru i nie wiedział, jak się z niego wydostać. Wtem ujrzał
w dali dwóch olbrzymów, którzy kiwali nań ręką, a kiedy się zbliżył do
nich, rzekli:

- SPieramy się o ten kapelusz, do kogo ma należeć, a że jesteśmy
jednakowo silni, więc żaden nie może pokonać drugiego. Mali ludzie są
mądrzejsi od nas, chcemy więc zdać się na twój sąd.

- Jak możecie się spierać o stary kapelusz? - zapytał młodzieniec.

- O! - odparli olbrzymi. - Nie jest to zwykły kapelusz, ma on tę
własność, że kto go włoży, w jednej chwili znajdzie się tam, gdzie
zapragnie.

- Dajcie mi więc ten kapelusz - rzekł młodzieniec. - A ja stanę tam
daleko. Wy zaś pobiegniecie do mnie. Który będzie pierwszy, ten go
dostanie.

Po czym włożył kapelusz i poszedł naprzód, ale rozmyślał ciągle o
królewnie i zapomniał wnet o olbrzymach. W pewnej chwili westchnął:

- O, gdybym był na zamku Złotego Słońca!

Zaledwie wyrzekł te słowa, znalazł się na wysokiej górze, przed wrotami
zamku.

Przeszedł przez wszystkie komnaty, aż wreszcie w ostatniej znalazł
królewnę. Ale jakże się przeraził, gdy ją ujrzał! Miała ona twarz
ziemistą, pokrytą zmarszczkami, oczy zaropiałe, a włosy czerwone.

- Czy ty jesteś księżniczką, której piękność sławi cały świat? -
zawołał.

- Ach - odparła księżniczka. - Nie jest to moja wprawdziwa postać, oczy
ludzkie mogą mnie oglądać w tej tylko postaci. Ale abyś wiedział, jak
wyglądam rzeczywiście, spójrz w to lusterko, ono nie da się oszukać i
ukaże ci prawdziwe moje oblicze.

I podała mu lusterko, a młodzieniec ujrzał w nim odbicie najpiękniejszej
dziewczyny, jaka żyła kiedykolwiek na świecie. Po jej policzkach
spływały łzy smutku.

Wówczas zawołał:

- Jak można cię wybawić? Nie odstraszy mnie żadne niebezpieczeństwo!

Królewna zaś rzekła:

- Jestem zaklęta przez czarnoksiężnika, a kto by zdobył kryształową
kulę i pokazał ją czarnoksiężnikowi, złamie przez to jego moc i wybawi
mnie, a wówczas powrócę do swej dawnej postaci. Ach - dodała - niejeden
młodzieniec stracił już życie chcąc mnie wybawić i dlatego żal mi
ciebie, piękny młodzieńcze!

- Nic mnie nie powstrzyma - odparł młodzieniec. - Powiedz mi tylko, co
mam czynić.

- Powiem ci wszystko - rzekła królewna. - Gdy zejdziesz z tej góry,
ujrzysz u jej podnóża, nad źródłem, wielkiego tura, z którym musisz
walczyć. A jeśli uda ci się zabić go, wówczas wyleci z niego ognisty
ptak, a w tym ptaku jest płomienne jajko, a w tym jajku kryształowa
kula. Ale ptak nie upuści jajka, póki go do tego nie zmusisz, jeśli zaś
jajko upadnie na ziemię, to wznieci ogromny ogień, spali wszystko
dokoła, a i jajko samo wraz z kryształową kulą stopi się od żaru, twój
trud zaś będzie daremny.

Młodzieniec zszedł na dół do źródła i starł się z turem. Po długiej
walce udało mu się wreszcie wrazić miecz w serce zwierza. W tejże chwili
z ciała jego wyfrunął ptak ognisty i wzbił się w górę, ale brat
młodzieńca, orzeł, który szybował właśnie wśród chmur, natarł nań z
góry, zagnał nad morze i zmusił do upuszczenia jajka. Lecz jajko nie
spadło do wody, a na chatkę rybacką, stojącą nad brzegiem. Chatka
zapłonęła natychmiast, ale wieloryb, drugi brat młodzieńca, nadpłynął
wnet i wyrzucił w górę strumień wody, który ugasił ogień. Młodzieniec
odszukał natychmiast jajko, które na szczęście nie stopiło się jeszcze,
a tylko skorupka popękała na nim wskutek gwałtownego oziębienia przez
wodę, mógł więc z łatwością wydobyć z niego kryształową kulę.

Gdy młodzieniec udał się do czarnoksiężnika i pokazał mu kryształową
kulę, ten rzekł:

- Moc moja jest zniweczona, a ty jesteś teraz królem zamku Złotego
Słońca. Także braciom swym możesz teraz przywrócić ludzką postać.

Pospieszył więc młodzieniec do królewny, która wyszła mu naprzeciw w
całym blasku piękności, i oboje z radości natychmiast zamienili
obrączki.
