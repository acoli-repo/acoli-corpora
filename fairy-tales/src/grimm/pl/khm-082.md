# author: Gebrüder Grimm
# source: tbc
# url: https://www.grimmstories.com/pl//grimm_basnie/jas_kostera
# note: copyright of translation tbc

## Jaś Kostera 

Był sobie raz pewien człek, który był namiętnym graczem, dlatego też
ludzie przezywali go Jasiem Kosterą, a że grał bez ustanku, przegrał w
końcu własny dom i cały dobytek. I oto ostatniego dnia, kiedy
wierzyciele mieli mu już dom zabrać, nadszedł Pan Bóg ze świętym Piotrem
prosząc o nocleg.

Jaś Kostera im rzekł:

- Czemu nie, możecie tu na noc zostać; ale nie mogę wam dać ani łóżka,
ani nic do jedzenia.

Na co Pan Bóg powiedział, że jeśli ich tylko pod swój dach przyjmie, to
już oni sami zatroszczą się o jedzenie. I Jaś Kostera zgodził się.
Święty Piotr dał mu trzy grosze, żeby poszedł do piekarza i kupił
chleba. Idzie Jaś, idzie, a kiedy mijał dom, gdzie siedziała cała banda
szulerów, którzy go tak doszczętnie obłupili, usłyszał ich krzyki i
nawoływania:

- Chodźże tu do nas, Jasiu!

- A co - odpowiedział - chcielibyście jeszcze i te trzy grosze ode mnie
wyciągnąć?

Nie dali mu jednak spokoju, aż wreszcie uległ ich namowom i przegrał owe
trzy grosze. Święty Piotr z Panem Bogiem czekali i czekali, a że Jaś
bardzo długo nie wracał, wyruszyli mu na spotkanie. Ujrzawszy ich z
daleka huncwot udał, że pieniądze wpadły mu do kałuży, i począł gorliwie
grzebać w niej patykiem; Pan Bóg jednak dobrze wiedział, że on je
przegrał w karty. Święty Piotr dał mu więc znowu trzy grosze. Tym razem
Jaś Kostera nie dał się już skusić i przyniósł chleb. A wtedy Pan Bóg go
zapytał, czy nie ma w domu wina. Jaś na to odrzekł:

- Wszystkie beczki są puste, panie.

Pan Bóg polecił mu zejść do piwnicy, bo zostało tam jeszcze najlepsze
wino. Jaś długo nie mógł w to uwierzyć, aż wreszcie rzekł:

- Dobrze, zejdę, ale wiem i tak, że nic tam już nie ma.

Kiedy jednak odszpuntował beczkę, popłynęło z niej najprzedniejsze wino.
Zaniósł je gościom, którzy posiliwszy się udali się na spoczynek.
Nazajutrz rano Pan Bóg powiedział Jasiowi, że może otrzymać trzy łaski.
A sądził, że poprosi on o wstęp do nieba; tymczasem Jaś Kostera zażyczył
sobie kart i kości, którymi by zawsze wygrywał, oraz drzewa rodzącego
wszelkiego rodzaju owoce, i żeby każdy, kto na nie wejdzie, mógł zejść
tylko na jego rozkaz. Pan Bóg dał mu wszystko, czego zażądał, po czym
wyruszył wraz ze świętym Piotrem w dalszą drogę.

Teraz dopiero Jaś Kostera po uszy zatopił się w grze i mało już
brakowało, a wygrałby cały świat. W końcu święty Piotr powiedział do
Pana Boga:

- Panie Boże, ten nicpoń źle sobie poczyna; niebawem gotów wygrać cały
świat; póki co, musimy mu Śmierć zesłać.

Posłali więc do niego Śmierć. Kiedy stanęła u jego drzwi, Jaś Kostera
siedział naturalnie przy karcianym stoliku.

Śmierć zawołała:

- Jasiu, wyjdź no tu na chwilkę!

Jaś jej odpowiedział:

- Zaczekaj chwilkę, aż się partyjka skończy, a przez ten czas wdrap się
na drzewo i narwij owoców, żebyśmy mieli coś dobrego na drogę.

Śmierć wlazła więc na drzewo, a kiedy chciała zejść, ani rusz nie mogła,
i Jaś Kostera przetrzymał ją tam siedem lat, a przez cały ten czas ani
jeden człowiek nie umarł. W końcu więc święty Piotr rzekł do Pana Boga:

- Panie Boże, ten nicpoń źle sobie poczyna; na ziemi wciąż nikt nie
umiera; musimy sami się tam wybrać.

Zeszli więc obaj z nieba i Pan Bóg kazał Jasiowi uwolnić Śmierć z
drzewa. Jaś zatem poszedł i rzekł do Śmierci:

- Złaź już wreszcie.

A Śmierć z miejsca skoczyła mu do gardła i udusiła go. Ruszyli potem
razem w drogę na tamten świat. Jaś Kostera stanął najpierw przed bramą
niebieską i zapukał.

- Kto tam?

- Jaś Kostera!

- Ach, tego nam tu nie potrzeba, idź sobie precz!

Poszedł więc do bramy czyśćca i znów zapukał.

- Kto tam?

- Jaś Kostera.

- Ach, dość tu mamy biedy i udręki, nie możemy grać w karty. Idź sobie
precz!

Poszedł Jaś do bramy piekieł i tam go wreszcie wpuszczono. Nie zastał
jednak nikogo oprócz starego Lucypera i paru koślawych diabłów (wszyscy
prości byli akurat zajęci na ziemi). Ledwie Jaś Kostera przestąpił próg
piekła, a już zasiadł do gry. Lucyper nie miał żadnego majątku, prócz
kilku koślawych diabłów, i Jaś Kostera wygrał ich, bo grając swoimi
kartami musiał zawsze być górą. Zabrał z sobą koślawych diabłów i udał
się razem z nimi na pole chmielowe, tam powyrywali tyczki, po czym
wdrapali się do nieba i zaczęli łomotać do bramy, aż całe królestwo
niebieskie zatrzeszczało w posadach. I znów święty Piotr powiedział:

- Panie Boże, ten nicpoń źle sobie poczyna, musimy go wpuścić, bo
jeszcze chwila, a strąci niebo na ziemię.

Wpuścili go więc do środka. Ale Jaś Kostera znów zasiadł do gry; i
powstał taki jazgot i harmider, że nikt już nie rozróżniał własnych
słów. I rzekł święty Piotr:

- Panie Boże, ten nicpoń źle sobie poczyna, musimy go stąd wyrzucić, bo
zbuntuje nam całe niebo.

Chwyciwszy Jasia za kołnierz wyrzucili go więc za bramę, a jego dusza
rozłupała się na drobne kawałeczki i zamieniła w całe mnóstwo
kartołupów, którzy żyją po dziś dzień.
