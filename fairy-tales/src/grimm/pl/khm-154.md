# author: Gebrüder Grimm
# source: tbc
# url: https://www.grimmstories.com/pl//grimm_basnie/gwiazdy_dukaty
# note: copyright of translation tbc

## Gwiazdy dukaty 

Była sobie kiedyś mała dziewczynka, której umarł ojciec i matka, a była
tak biedna, że nie miała izdebki, aby w niej mieszkać, nie miała
łóżeczka, by w nim spać, nie miała nic prócz odzienia na sobie i
kawałeczka chleba w ręku, który podała jej czyjaś pełna miłosierdzia
ręka. Była za to dobra i pobożna. A ponieważ opuścił ją cały świat, w
ufności swej poszła w pole do dobrego Boga.

Spotkała biednego człowieka, który rzekł: "Ach, daj mi coś do jedzenia,
jestem bardzo głodny." Podała mu cały kawałeczek chleba i rzekła:
"Niech ci Bóg błogosławi" i poszła dalej. Potem przyszło dziecię,
które rzekło pełne żalu: "Zimno mi w głowę, daj mi coś, czym mogłabym
się okryć." Zdjęła więc czapkę i dała mu. A gdy uszła jeszcze trochę,
znowu przyszło dziecię, a nie miało ono na sobie kaftanika i marzło,
dała mu tedy swój, troszkę zaś dalej, pewne dziecię poprosiło ją o
surducik, oddała i go.

W końcu doszła do lasu, a gdy zrobiło się ciemno, przyszło pewne dziecię
i poprosiło o koszulinę. Pobożne dziewczę pomyślało sobie. "Jest ciemna
noc i nikt cię nie widzi, możesz oddać i swą koszulę." Zdjęła więc
koszulę i ją oddała. A gdy tak stała i niczego więcej nie miała, z nieba
poczęła spadać gwiazdy, a były to czyste talary, a choć właśnie oddała
swą koszulinę, miała na sobie nową. A była ona z najdelikatniejszego
płótna. Zebrała tedy sobie talary i była bogata aż po życia kres.
