# author: Gebrüder Grimm
# source: tbc
# url: https://www.grimmstories.com/pl//grimm_basnie/zbojecki_narzeczony
# note: copyright of translation tbc

## Zbójecki narzeczony 

Był sobie raz pewien młynarz, który miał piękną córkę, a kiedy
dziewczyna dorosła, pragnął jej zapewnić przyszłość i dobrze wydać ją za
mąż; myślał sobie:

- Jeśli zjawi się przyzwoity zalotnik i oświadczy się o nią, to mu ją
oddam.

Po niedługim czasie zjawił się w samej rzeczy zalotnik, który wyglądał
na bardzo bogatego, a że młynarz nie mógł mu nic zarzucić, obiecał mu
swą córkę. Dziewczyna jednak nie kochała go, a przecie narzeczona winna
kochać narzeczonego, i nie miała do niego zaufania. Ilekroć na niego
spojrzała, czy o nim pomyślała, jakiś lęk ściskał jej serce. Pewnego
razu powiedział do niej:

- Jesteś moją narzeczoną, a jeszcze mnie nie odwiedziłaś!

Dziewczyna odrzekła:

- Nie wiem przecież, gdzie jest twój dom.

A on na to:

- Mój dom stoi daleko w ciemnym borze.

Dziewczyna próbowała się wykręcić, tłumacząc się, że nie znajdzie drogi.
Narzeczony zaś rzekł:

- Najbliższej niedzieli musisz do mnie przyjść, bo już gości sprosiłem,
a żebyś w borze nie zbłądziła, wysypię ci drogę popiołem.

Gdy nadeszła niedziela i dziewczyna miała udać się do lasu, ogarnął ją
straszny lęk, sama nie wiedziała czemu, i aby oznaczyć sobie drogę
powrotną, napełniła kieszenie grochem i soczewicą. U wejścia do boru
zobaczyła wysypany popiół, poszła więc jego śladem, co krok rzucając z
lewej i z prawej strony po parę ziarenek grochu. Szła prawie cały dzień,
aż znalazła się w samym środku lasu, gdzie panował najgłębszy mrok; stał
tam samotny dom, który bardzo jej się nie spodobał, taki był ponury i
niesamowity. Dziewczyna weszła do środka, ale nikogo nie zastała, dom
pogrążony był w zupełnej ciszy. Nagle odezwał się jakiś głos:

Uciekaj, dziewczę, nie mów nikomu,
Zbójca cię zwabił do swego domu!

Dziewczyna spojrzała w górę i przekonała się, że to głos ptaszka, który
siedzi w klatce wiszącej na ścianie. Ptaszek krzyknął znowu:

Uciekaj, dziewczę, nie mów nikomu,
Zbójca cię zwabił do swego domu!

Piękna narzeczona przechodząc z jednego pokoju do drugiego obeszła cały
dom, ale był on całkiem pusty i nie spotkała w nim żywej duszy. Na
koniec zawędrowała do piwnicy, gdzie siedziała stara jak świat babuleńka
i trzęsła się jej głowa.

- Proszę mi powiedzieć - przemówiła do niej dziewczyna - czy tutaj
mieszka mój narzeczony?

- Ach, moje biedne dziecko - odrzekła staruszka - gdzieś ty się
dostała! Toż to przecież jaskinia zbójców. Myślisz, że będziesz panną
młodą na weselu, ale ciebie czeka wesele ze śmiercią. Widzisz, kazali mi
nastawić wielki kocioł z wodą, a kiedy wpadniesz w ich ręce, to cię bez
litości porąbią na kawałki, ugotują i zjedzą, bo to są ludożercy. Jeśli
nie zmiłuję się nad tobą i nie uratuję cię, jesteś zgubiona.

To rzekłszy ukryła dziewczynę za ogromną beczką, żeby jej nie było
widać.

- Siedź tu cicho jak myszka - powiedziała - i nie ruszaj się, bo
inaczej biada ci. Nocą, kiedy zbójcy usną, uciekniemy stąd, od dawna już
czekam na taką sposobność.

W chwilę potem zjawiła się nikczemna banda. Zbójcy wlekli inną
dziewczynę, byli pijani i nie zważali na jej krzyki i lamenty. Kazali
jej wypić trzy pełne szklanki wina, jedną białego, drugą czerwonego i
trzecią złocistego, aż jej serce od tego pękło. Potem zdarli z niej
piękne suknie, położyli ją na stole, porąbali jej powabne ciało na
kawałki i posypali solą. Biedna narzeczona siedziała za beczką drżąc
cała, zobaczyła bowiem, jaki los zbójcy dla niej gotują. Jeden z nich
spostrzegł na małym palcu zamordowanej złoty pierścionek, a że nie mógł
go od razu ściągnąć, chwycił za topór i palec uciął, wystrzelił on w
górę ponad beczkę i spadł wprost na kolana ukrytej za nią dziewczyny.
Zbójca wziął świecę i zaczął go szukać, ale na próżno.

- A szukałeś za wielką beczką? - spytał go jeden z kamratów.

Staruszka zaś zawołała:

- Chodźcie jeść i odłóżcie szukanie do jutra. Palec wam przecież nie
ucieknie.

Zbójcy na to:

- Stara ma rację - i poniechali szukania, zasiedli do stołu, a
staruszka wpuściła im do wina po parę kropel usypiającego napoju, tak że
wkrótce pokładli się w piwnicy i zasnęli, aż się ich chrapanie echem
rozchodziło. Dziewczyna, gdy je usłyszała, wylazła zza beczki i zaczęła
przeskakiwać śpiących, którzy pokotem leżeli na ziemi, cała w strachu,
że któregoś obudzi. Bóg przyszedł jej jednak z pomocą i przebrnęła przez
przeszkody szczęśliwie, staruszka wymknęła się z piwnicy wraz z
dziewczyną, otworzyła drzwi i obie co prędzej ruszyły w drogę, byle
dalej od zbójeckiej jaskini. Rozsypany popiół rozwiał wiatr, ale groch i
soczewica zakiełkowały i puściły pędy, przy świetle miesiąca pokazując
drogę. Staruszka i dziewczyna szły całą noc i dopiero nad ranem dotarły
do młyna. I córka opowiedziała ojcu wszystko, co się wydarzyło.

Gdy nadszedł czas wesela, przybył narzeczony, młynarz zaś sprosił
wszystkich swoich krewniaków i znajomych. Przy stole każdy z gości miał
coś opowiedzieć. Tylko panna młoda siedziała jak zamurowana, nic nie
mówiła.

- No, a ty, moja duszko - rzekł do niej pan młody - nic ci na myśl nie
przychodzi? Opowiedz nam też coś.

- Opowiem wam mój sen - odparła. Szłam sama przez las, aż znalazłam się
przed domem, gdzie nie było żywej duszy, tylko na ścianie wisiała klatka
z ptaszkiem, który zawołał:

Uciekaj, dziewczę, nie mów nikomu,
Zbójca cię zwabił do swego domu!

I powtórzył to potem jeszcze raz. Mój miły, taki miałam sen. Obeszłam
potem wszystkie pokoje, ale wszystkie były puste i zrobiło mi się tam
straszno! Zeszłam wreszcie do piwnicy, a tam siedziała stara jak świat
babuleńka z trzęsącą się głową. Zapytałam ją: ,,Czy tutaj mieszka mój
narzeczony?'' A ona mi na to: ,,Ach, moje drogie dziecko, dostałaś się
do jaskini zbójców, twój narzeczony tutaj mieszka, ale on porąbie cię na
kawałki, zabije, a potem ugotuje i zje''. Mój miły, taki miałam sen.
Staruszka ukryła mnie za wielką beczką i ledwie się tam schowałam,
zjawili się zbójcy, którzy wlekli ze sobą młodą dziewczynę. Dali jej do
picia wina białego, czerwonego i złocistego, aż jej serce od tego pękło.
Mój miły, taki miałam sen. Zdarli z niej potem piękne suknie, położyli
ją na stole, porąbali jej powabne ciało na kawałki i posypali solą. Mój
miły, taki miałam sen. Jeden ze zbójców spostrzegł jeszcze pierścionek
na palcu dziewczyny, a że nie mógł go od razu ściągnąć, chwycił za topór
i uciął palec, który strzelił w górę, za beczkę i spadł mi prosto na
kolana. Oto ten palec razem z pierścionkiem.

To mówiąc wyciągnęła palec i pokazała obecnym.

Zbójca, który podczas tego opowiadania zbladł jak kreda, zerwał się i
chciał uciekać, ale goście go zatrzymali i oddali pod sąd. I wraz z całą
bandą został skazany za wszystkie swoje występne czyny.
