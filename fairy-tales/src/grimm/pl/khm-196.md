# author: Gebrüder Grimm
# source: tbc
# url: https://www.grimmstories.com/pl//grimm_basnie/mogilka
# note: copyright of translation tbc

## Grobowa Górka 

Pewien bogaty chłop stał któregoś dnia na swoim podwórzu i patrzył na
swoje pola i swe ogrody: Ziarno rosło dorodnie, a drzewa pełne były
owoców. Zboże z poprzedniego roku leżało jeszcze ogromnymi kupami na
strychu, że belki ledwo trzymały. Poszedł potem do obory, gdzie stały
utuczone woły, tłuste krowy i gładkie konie. W końcu wrócił do izby i
rzucił spojrzenie na żelazną skrzynię, gdzie leżały pieniądze. Kiedy tak
stał i mierzył swe bogactwo, zapukało coś mocno do niego. Nie pukało
jednak do drzwi jego domu, lecz do drzwi jego serca. Otworzyły się i
usłyszał głos, który mówił do niego "Zrobiłeś coś dobrego dla swych
bliźnich? Widziałeś biedę ubogich? Dzieliłeś chleb z głodnymi? Starczyło
ci, co miałeś, czy chciałeś jeszcze więcej?" Serce nie zwlekało z
odpowiedzią. "Byłem twardy i nieubłagany, nigdy nie okazałem swym
bliźnim nic dobrego. Gdy przyszedł biedak, odwracałem od niego oczy. Nie
troszczyłem się o Boga, lecz myślałem o pomnażaniu bogactw. Gdyby
wszystko było moje, co niebo przykrywa, nie byłoby mi dość." Gdy
usłyszał tę odpowiedź, wystraszył się okrutnie, jego kolana poczęły
drżeć i musiał usiąść. Wtedy znowu zapukało, lecz tym razem były to
drzwi izby. Był to jego sąsiad, człowiek biedny z kupą dzieciaków,
których nie mógł wykarmić. "Wiem," pomyślał biedak, "mój sąsiad jest
bogaty, ale tak samo zatwardziały. Nie wierzę, że mi pomoże, ale moje
dzieci krzyczą o chleb, więc spróbuję." Rzekł tedy do bogacza
"Niełatwo dajecie ze swego, lecz stoję tu jako ten, któremu woda
podchodzi do głowy: moje dziatki głodują, pożyczcie mi cztery metry
ziarna." Bogacz długo patrzył na niego, pierwszy promień słońca począł
topić lód jego chciwości. "nie pożyczę ci czterech metrów, "odrzekł,
"podaruję ci osiem, ale jeden warunek musisz spełnić." - "Co mam
zrobić?," rzekł biedak. "Kiedy umrę, będziesz czuwał trzy noce przy
moim grobie." Chłopu zrobiło się od tej prośby nieswojo, lecz nędza w
jakiej się znajdował, pozwoliłaby na wszystko, zgodził się więc i
zaniósł ziarno do domu.

A było tak, jakby bogaty przeczuł, co się z nim stanie. Po trzech dniach
nagle padł martwy na ziemię. Nikt nie wiedział, jak to się stało, ale
też nikt go nie żałował. Gdy go pochowano, biedakowi przypomniała się
jego obietnica. Chętnie zostałby z niej zwolniony, ale myślał: "Okazał
się dla ciebie dobry, jego ziarnem nakarmiłeś głodne dzieci, a nawet
gdyby nie to, raz danej obietnicy musisz dotrzymać." Gdy zapadł zmrok
poszedł na kościelny podwórzec i usiadł na grobowej górce. Było zupełnie
cicho, tylko księżyc świecił przez grobowe wypukłości, czasem
przeleciała sowa wydając z siebie tony skargi. Gdy słońce wstało,
poszedł bezpiecznie do domu. Druga noc była tak samo spokojna jak
pierwsza. Wieczorem trzeciego dnia obleciał go wyjątkowy strach. Było
tak, jakby zaraz coś miało się stać. Gdy wyszedł, dojrzał przy murze
człowieka, którego nie widział nigdy dotąd. Nie był już młody, a na
twarzy miał blizny, jego oczy rozglądały się bystro i płomiennie. Cały
przykryty był starym płaszczem. Tylko rajtarskie buty było widać.
"Czego tu szukacie?" - zagadnął go chłop, "Nie straszno wam samemu na
kościelnym dziedzińcu?" - "Niczego nie szukam," odrzekł, "I niczego
się nie boję. Jestem jak chłopiec, co wyszedł by nauczyć się bać, lecz
daremnie się trudził, który królewnę dostał za żonę, a z nią wielkie
bogactwa, lecz wciąż był biedny. Jestem nikim jak tylko żołdakiem bez
służby i chcę tu spędzić noc, bo nie mam innego schronienia." - "Jeśli
się nie boicie," rzekł chłop, "toi pomóżcie mi czuwać nad tym
grobem." - "Czuwanie to żołnierska rzecz," odparł. "Cokolwiek nas tu
spotka, dobre czy złe, zniesiemy to razem." Chłop podał mu rękę i
usiedli razem na grobie.

Spokojnie było do północy. Wtedy rozległ się w powietrzu ostry gwizd.
Obydwaj strażnicy ujrzeli Złego, który wcielony stał przed nimi.
"Precz, łajdaki," zawołał do nich, "Ten w grobie jest mój i
przychodzę po niego. Jeśli sobie nie pójdziecie, przetrącę wam
karki." - "Panie z czerwonym piórem," rzekł żołnierz, "Kapitanem
moim nie jesteście i nie muszę was słuchać, a bać się nie nauczyłem.
Idźcie swą drogą, my se tu posiedzimy." Diabeł pomyślał sobie: "Lepiej
będzie złapać tych łachmytów na złoto, nastroił więc łagodniejsze struny
i zapytał poufale, czy zechcieliby przyjąć sakwę złota i pójść z nią do
domu. "Dobrze to brzmi," odparł żołnierz, "ale sakwą pełną złota nas
nie kupicie. Jeśli dacie tyle złota, ile wejdzie do tego buta, oddamy
wam pola i se pójdziemy." - "Tyle nie mam przy sobie," rzekł diabeł,
"ale pójdę po nie. W sąsiednim miasteczku mieszka lichwiarz. Jest moim
przyjacielem i chętnie mi tyle wyłoży." Gdy diabeł znikł, żołnierz
zdjął swego lewego buta i rzekł: "Utrzemy nosa smoluchowi, dajcie no mi
noża, kumie." Odciął od buta podeszwę i postawił obok pagórka w wysoką
trawę na brzeg na pół zarośniętego dołu. "No i wszystko dobrze,"
rzekł, "teraz ten kominiarz może przyjść."

Obydwaj usiedli i czekali. nie trwało długo, a przyszedł diabeł. W ręku
miał woreczek złota. "Sypcie," rzekł żołnierz i podniósł but odrobinę
do góry, "ale chyba tego nie starczy." Czarny opróżnił woreczek,
posypało się złoto, ale but pozostał pusty. "Głupi diabeł," zawołał
żołnierz, "To się nie godzi! Czy nie mówiłem od razu? Wracajcie no i
przynieście więcej! Diabeł pokiwał głową, poszedł i wrócił po godzinie z
o wiele większym workiem pod pachą. "Sypcie," rzekł żołnierz, "ale
wątpię, że but się napełni. Złoto brzęczało, kiedy wpadało do buta, lecz
but pozostał pusty. Diabeł spojrzał swymi rozżarzonymi oczyma do środka
i przekonał się, że to prawda. "Macie nieprzyzwoicie wielkie nogi,"
zawołał i wykrzywił usta. "Myślicie," odparł żołnierz, "że mam
końskie kopyta jak wy? Od kiedy jesteście tacy skąpi? Nanoście złota,
inaczej nic z naszego targu." Potwór poszedł sobie. Tym razem nie było
go dłużej, a gdy w końcu się pokazał, stękał od ciężaru worka, co na
jego plecach leżał. Wysypał go do buta, a ten napełnił się tyle co
przedtem. Wściekł się i chciał go wyrwać żołnierzowi z ręki, lecz w tym
momencie pojawił się pierwszy promień wschodzącego słońca na niebie i
zły duch przepadł z głośnym krzykiem. Biedna dusza została ocalona.

Chłop chciał podzielić się złotem, ale żołnierz rzekł: "Oddaj biednym
moją część, zamieszkam w twojej chacie i będziemy z reszty razem żyli w
pokoju, jak długo Bóg pozwoli.
