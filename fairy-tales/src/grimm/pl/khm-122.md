# author: Gebrüder Grimm
# source: tbc
# url: https://www.grimmstories.com/pl//grimm_basnie/osla_salata
# note: copyright of translation tbc

## Kapuściany Osioł 

Był sobie kiedyś młody myśliwy, który poszedł na czaty do lasu. Jego
serce było młode i radosne, a gdy tak szedł i gwizdał na liściu,
nadeszła stara brzydka mateczka, która go zagadnęła i rzekła: "Dzień
dobry, drogi myśliwy, radosny jesteś i szczęśliwy, lecz ja cierpię głód
i pragnienie, dajże mi jałmużny." Pożałował myśliwy biednej mateczki,
sięgnął do kieszeni i dał jej trochę podług swego majątku. Chciał iść
dalej, ale stara kobieta zatrzymała go i rzekła: "Posłuchaj, drogi
myśliwy, co ci powiem, za twe dobre serce zrobię ci prezent: Idź swoją
drogą, za chwilkę dojdziesz do drzewa, na którym siedzi dziewięć ptaków,
w pazurach dzierżą płaszcz i wyrywają go sobie. Przyłóż wtedy flintę i
strzelaj w sam środek. Puszczą wtedy płaszcz, lecz trafisz też jednego z
ptaków i spadnie martwy na ziemię. Zabierz płaszcz, to płaszcz zaklęty,
gdy zarzucisz go na ramiona, wystarczy że będziesz sobie życzył być w
jakimś miejscu, a wnet się tam znajdziesz. Z martwego ptaka wyjmij serce
i połknij je w całości, a gdy będziesz wstawał, każdego ranka znajdziesz
sztukę złota pod poduszką."

Myśliwy podziękował mądrej kobiecie i pomyślał sobie: "Piękne rzeczy mi
obiecała, gdyby tylko się spełniły." Gdy jednak zrobił jakieś sto
kroków, usłyszał krzyk i ćwierkot nad sobą w gałęziach, że aż spojrzał
do góry. Zobaczył tam kupę ptaków, targały dziobami i nogami jakąś
chustę, krzyczały, szarpały się i mocowały, jakby każdy chciał ją mieć
tylko dla siebie. "No." Rzekł myśliwy, "Niesłychane, jest dokładnie
tak, jak rzekła mateczka," zdjął flintę z pleców, przyłożył i strzelił
w sam środek, że aż pióra się posypały. Zwierzyna w wielkim krzyku
rzuciła się do ucieczki, ale jeden ptak spadł martwy wraz z płaszczem.
Uczynił więc myśliwy, co mu stara przykazała, rozciął ptaka, poszukał
serca i połknął je, a płaszcz zabrał do domu.

Następnego ranka, gdy się obudził, przypomniał sobie o obietnicy i
chciał zobaczyć, czy się spełniła. Gdy podniósł swą poduszkę,
zabłyszczała mu sztuka złota, następnego zaś ranka znalazł kolejną i tak
zawsze, gdy wstawał. Uzbierał sobie kupę złota, w końcu pomyślał: "Cóż
mi po całym tym złocie, jeśli zostanę w domu? Pójdę rozejrzeć się po
świecie."

Pożegnał się z rodzicami, przewiesił swój myśliwski tornister i flintę i
wyruszył w świat. Zdarzyło się, że gdy szedł pewnego dnia przez gęsty
las, a ten właśnie się kończył, ujrzał przed sobą na równinie okazały
zamek. W jednym z jego okien stała starucha z przepiękną dziewicą i
patrzyła w dół. Starucha była wiedźmą i rzekła do dziewczyny "Tam
wychodzi ktoś z lasu, a ma w sobie cudowny skarb, dlatego musimy go
urzec, córeczko, nam będzie z nim lepiej do twarzy niż mu. Ma przy sobie
ptasie serce, dlatego pod jego poduszką co ranek leży sztuka złota."
Opowiedziała jej, jak tego dokonać, i co musi odegrać, na końcu zaś
zagroziła jej i rzekła z gniewnym wzrokiem: "Jeśli nie będziesz mnie
słuchać, spotka cię nieszczęście." Gdy myśliwy podszedł bliżej, ujrzał
dziewczynę i rzekł sobie "wędruję od tak dawna, dobrze by wypocząć i
zawitać w tym pięknym zamku, pieniędzy mam ci ja w bród." Właściwą
jednak przyczyną był piękny obraz, jaki jego oczy ujrzały.

Wszedł do domu, a przyjęto go uprzejmie i tak samo ugoszczono. Nie
trwało długo, a tak zakochał się w córce czarownicy, że nie myślał o
niczym innym i patrzył jeno za jej oczyma, a czego chciała, to i robił
chętnie. Starucha rzekła wtedy: "Musimy mieć to ptasie serce, nic nie
poczuje, gdy mu go braknie." Sporządziła napój, a gdy był już
ugotowany, nalała go do kubka i dała dziewczynie, by podała go
myśliwemu. Ona zaś rzekła "Najdroższy, wypij za mnie." Wziął więc
kubek, a gdy wypił napój, wyrzucił z ciała serce ptaka. Dziewczyna
musiała je potajemnie wynieść i połknąć, bo tak chciała tego starucha.
Od tej pory nie znajdywał już złota pod poduszką, leżało ono pod
poduszką dziewczyny, skąd zabierała je stara co ranek. Był jednak tak
zakochany i ogłupiały, że nie myślał o niczym innym, jak tylko o
spędzaniu czasu z dziewczyną.

Wtedy rzekła stara: "Ptasie serce już mamy, teraz musimy mu jeszcze
zabrać czarodziejski płaszcz." Dziewczyna odpowiedziała: "Zostawmy mu
go, stracił przecież całe swoje bogactwo." Stara zezłościła się i
rzekła: "taki płaszcz to cudowna rzecz, rzadko spotyka się taką na
świecie, musimy go mieć." Potem zbiła dziewczynę i rzekła, że jeśli nie
będzie posłuszna, to będzie z nią źle. Czyniła więc wedle rozkazu
starej, stanęła razu pewnego przed oknem i patrzyła w dal, jakby była
bardzo smutna. Myśliwy zapytał: "Czemu stoisz taka smutna?" -- "Ach,
skarbie," odpowiedziała, "Leży tam w dali granatowa góra, gdzie rosną
wspaniałe kamienie szlachetne. Noszę w sobie tak wielkie ich pragnienie,
że, gdy o tym myślę, robię się smutna. Ale któż może po nie pójść? Tylko
ptaki, które latają, dotrą do tego miejsca, człek zaś przenigdy." --
"Jeśli nie trapi cię nic więcej," rzekł myśliwy, "wnet zdejmę ten
smutek z twojego serca." Po tych słowach okrył ją płaszczem i zażyczył
sobie, by znalazł się na granatowej górze i w tejże chwili siedzieli na
niej we dwoje. Szlachetne kamienie błyszczały ze wszystkich stron, że aż
miło było patrzeć, zbierali najpiękniejsze i najkosztowniejsze. Stara
sprawiła jednak swą czarodziejską sztuką, że oczy myśliwego zrobiły się
ciężkie. Rzekł tedy do dziewczyny "Usiądźmy na chwilę i odpocznijmy,
jestem taki zmęczony, że nie mogę utrzymać się na nogach." Usiedli
więc, a on położył swą głowę na jej kolanach i zasnął. Gdy tak spał,
zdjęła płaszcz z jego pleców i sama go nałożyła, zebrała granaty i
zażyczyła sobie, by znaleźć się w domu.

Gdy myśliwy przebudził się ze snu, zobaczył, że ukochana go oszukała i
zostawiła samego na dzikiej górze. "O," rzekł, "jak wielka jest
niewierność na tym świecie!" Siedział zatroskany, a smutek trapił jego
serce i nie wiedział, co począć. Góra należała do dzikich i potwornych
olbrzymów, którzy na niej mieszkali i pędzili swój żywot, a nie siedział
długo, gdy ujrzał, że nadchodzi trzech z nich. Położył się na ziemi,
jakby zapadł w głęboki sen. Olbrzymy podeszły, pierwszy trącił go nogą i
rzekł "Co to za robactwo leży na ziemi i gapi się w jej głąb?" Drugi
rzekł "Rozdepcz go." Trzeci zaś rzekł z pogardą: "To by dopiero było
godne zachodu! Niech sobie żyje, tutaj nie może zostać, a jeśli wejdzie
na szczyt góry, dopadną go chmury i uniosą w dal." Po tej rozmowie
odeszli, myśliwy zaś zważał na ich słowa i gdy tylko odeszli, wstał i
wspiął się na szczyt góry. Gdy siedział tam chwilkę, przyfrunęła chmura,
chwyciła go, niosła go daleko po niebie, potem opadła nad wielkim dokoła
otoczonym murem ogrodem, tak że osiadł delikatnie na ziemi między
warzywami a kapustą.

Myśliwy rozejrzał się i rzekł "Gdybym tylko miał coś do jedzenia,
jestem taki głodny, będzie mi ciężko iść dalej, a tu nie widzę jabłka ni
gruszki, ani żadnych owoców, wszędzie nic tylko zielenina." W końcu
pomyślał "W biedzie można zjeść i sałatę, nie smakuje szczególnie, ale
mnie odświeży." Wyszukał więc sobie piękną główkę i ją jadł, ledwo
jednak przełknął parę kęsów, zrobiło mu się jakoś dziwnie, poczuł się
całkiem odmieniony. Wyrosły mu cztery nogi, gruba głowa i dwoje długich
uszu, z przerażeniem ujrzał, że zmienił się w osła. A że wciąż odczuwał
wielki głód, a podle jego nowej natury soczysta sałata bardzo mu
smakowała, jadł coraz bardziej ochoczo. W końcu dotarł do innego gatunku
sałaty, ledwo jednak przełknął jej trochę, odczuł nową zmianę i powrócił
do ludzkiej postaci.

Położył się więc myśliwy i odespał całe zmęczenie. Gdy obudził się
następnego ranka, urwał sobie po główce dobrej i złej sałaty, myśląc
sobie: "pomoże to moim i ukarze niewierność." Schował główki, wspiął
się przez mur i odszedł, by szukać zamku ukochanej. Tułał się dni parę,
ale szczęśliwie go odnalazł. Twarz przemalował na brązowo, że rodzona
matka by go nie poznała, poszedł na zamek i poprosił o schronienie.
"Jestem bardzo zmęczony" rzekł "i nie mogę iść dalej." Wiedźma
zapytała: "Powiedzcie mi, ziomku, za jakim idziecie interesem?"
Odpowiedział jej: "Jestem posłańcem króla, wysłano mnie, bym znalazł
najsmaczniejszą sałatę, jaka rośnie pod tym słońcem. Miałem szczęście i
ją znalazłem, niosę ją ze sobą, ale upał pali tak mocno, że delikatne
ziele grożą zwiędnięciem i nie wiem, czy je doniosę."

Gdy stara usłyszała o tak smacznej sałacie, nabrała na nią ochoty i
rzekła: "Drogi ziomku, dajcie mi spróbować tej cudownej sałaty." --
"Czemu nie?" odpowiedział, "Przyniosłem dwie główki i jedną wam
dam," otworzył worek i podał jej tą złą. Wiedźma nie podejrzewała
niczego, a ślinka ciekła jej w ustach na myśl o nowej potrawie tak
bardzo, że sama poszła do kuchni i przygotowała sałatę. Gdy skończyła,
nie była w stanie czekać, aż stanie na stole, od razu wzięła parę liści
i wsadziła je do ust, ledwo jednak je połknęła, straciła ludzką postać i
wybiegała jako oślica na podwórzec. Przyszła i służka do kuchni, ujrzała
gotową sałatę i chciała ją podać, po drodze jednak napadła ją ochota
wedle starych nawyków by jej spróbować, zjadła więc parę liści. Wnet
wyszła na jaw ich cudowna moc i zmieniła się w oślicę, poczym wybiegła
do starej, a miska z sałatą poleciała na podłogę. Posłaniec siedział w
tym czasie u pięknej dziewczyny. Gdy nikt z sałatą nie przychodził, a i
ona miała na nią ochotę, rzekła: "Nie wiem, co z tą sałatą." Myśliwy
pomyślał wtedy sobie "Ziele musiało już zadziałać," i rzekł: "Pójdę
się rozeznać do kuchni." Gdy wyszedł, zobaczył dwie oślice biegające po
podwórzu, sałata zaś leżała na ziemi. "Mają za swoje," rzekł, "Te
dwie odebrały już swą część," podniósł pozostałe liście, położył je w
misce i zaniósł dziewczynie. "Sam wam przynoszę to przednie jedzenie,"
rzekł, "abyście dłużej nie musiały czekać." Zjadła więc, jak reszta
straciła ludzką postać i jako ośliczka biegała po podwórzu.

Myśliwy obmył swą twarz, tak że krewni znów mogliby go rozpoznać.
Wyszedł na podwórze i rzekł: "Teraz dostaniecie nagrodę za waszą
niewierność." Związał wszystkie trzy powrozem i pędził aż doszli do
młyna. Zapukał w okno, młynarz wystawił głowę i spytał czego sobie
życzy. "Mam trzy złe zwierzęta," odpowiedział, "których nie chcę
dłużej chować. Jeśli je sobie weźmiecie, dacie im stajnię i jedzenie,
jak wam to powiem, zapłacę wam za to, ile zechcecie." Młynarz rzekł:
"Czemu nie? Jak mam je trzymać?" Myśliwy rzekł, że starej oślicy, a
była to wiedźma, ma dawać trzy razy dziennie baty i tylko raz jedzenie,
młodszej, która była służką, raz baty i trzy razy jedzenie, a
najmłodszej, która była dziewczyną, żadnych batów, tylko trzy razy
jedzenie, bo jego serce nie wytrzymałoby tego, gdyby dziewczyna była
bita. Wrócił potem na zamek, a czego mu było trzeba, to też i tam
znalazł.

Po paru dniach przyszedł młynarz i rzekł, że stara oślica, która
dostawała jeno baty i tylko raz jedzenie, zdechła. "Dwie pozostałe,"
rzekł, "wprawdzie nie pozdychały i dostają trzy razy jedzenie, ale są
takie smutne, że nie potrwa to z nimi długo." Ulitował się wtedy
myśliwy, jego gniew minął. Młynarzowi kazał przypędzić oślice. A gdy
przyszły, dał im do zjedzenia dobrej sałaty i znowu stały się ludźmi.
Piękna dziewczyna padła przed nim na kolana i rzekła: "Ach, mój
kochany, przebacz mi całe zło, które tobie uczyniłam. Zmusiła mnie do
tego matka. Stało się wbrew mej woli, bo kocham was z całego serca. Twój
czarodziejski płaszcz wisi w szafie, a ptasie serce oddam, gdy wezmę
miksturę na wymioty." On miał jednak co innego w zamyśle. "Zachowaj
to, wszystko mi jedno, bo chcę wziąć cię za żonę." A potem było wesele
i żyli razem w szczęściu aż do śmierci.
