# author: Gebrüder Grimm
# source: tbc
# url: https://www.grimmstories.com/pl//grimm_basnie/jasio_jezyk
# note: copyright of translation tbc

## Jasio-Jeżyk 

Był sobie raz chłop, który miał w bród pieniędzy i wszelkiego dobra, ale
mimo bogactwa czegoś mu jednak do szczęścia brakowało: otóż nie mógł się
ze swą żoną doczekać dzieci. Kiedy wraz z innymi gospodarzami szedł do
miasta, często się z niego naśmiewali pytając, czemu to nie ma dzieci.
Rozgniewał się w końcu i wróciwszy raz do domu rzekł:

- Muszę mieć dziecko i basta, niechby to był nawet jeż.

I żona jego urodziła dziecko, które od góry było jeżem, a od dołu
chłopcem. Kiedy matka je zobaczyła, przeraziła się i zawołała do męża:

- Widzisz, zauroczyłeś nas.

Na co mąż:

- Nie ma na to rady, dziecko trzeba ochrzcić, tylko nikogo w kumy
prosić nie możemy.

Żona odpowiedziała:

- Nie możemy mu też dać na chrzcie innego imienia, tylko Jasio-Jeżyk.

Podczas chrztu ksiądz rzekł:

- Przez te kolce nie można go położyć do porządnej kolebki.

Rzucono więc za piec wiązkę słomy i położono na niej Jasia-Jeżyka. Malec
nie mógł też ssać piersi matki, bo by ją pokłuł swymi kolcami. Leżał tak
za piecem osiem lat, w końcu ojciec miał go już dość i pragnął jego
śmierci; ale Jasio-Jeżyk nie umierał, tylko leżał sobie za piecem.
Pewnego razu w mieście odbywał się jarmark i chłop, który się na ten
jarmark wybierał, zapytał przed wyjściem żonę, co ma jej przywieźć z
jarmarku.

- Kawałek mięsa i parę bułek, co to trzeba do gospodarstwa - odrzekła.

Zapytał potem dziewkę służebną, która poprosiła o buciki i pończochy. A
na końcu zawołał:

- Jasiu-Jeżyku, a co ty byś chciał?

- Przynieście mi, ojcze, dudy - odrzekł syn.

Po powrocie do domu chłop dał żonie to, co dla niej kupił, kawałek mięsa
i bułki, dziewce służebnej przyniósł buciki i pończochy, a na koniec
podszedł do pieca i dał Jasiowi-Jeżykowi dudy. Kiedy miał on już swoje
dudy, rzekł:

- Ojcze, idźcie teraz do kuźni i każcie mi podkuć mojego koguta, odjadę
na nim w świat i nigdy już tu nie wrócę.

Ojciec zadowolony, że się go pozbędzie, kazał podkuć koguta, a kiedy
kowal zrobił, co należało, Jasio-Jeżyk dosiadł swego rumaka i odjechał,
zabierając ze sobą parę świń i osłów, które zamierzał paść w lesie. W
głębi lasu kogut z Jasiem-Jeżykiem na grzbiecie pofrunął na wysokie
drzewo i Jasio z góry miał pieczę nad osłami i świnkami.

Siedział tam przez wiele lat, przez ten czas stado bardzo się
rozmnożyło, ale ojciec nie miał o swym synu żadnych wieści. Siedząc na
drzewie Jasio-Jeżyk wygrywał na dudach, a była to bardzo ładna muzyka.
Pewnego razu przejeżdżał tamtędy król, który błądząc po lesie usłyszał
muzykę: zdumiała go ona i wysłał lokaja, aby się rozejrzał, skąd owo
granie dochodzi. Lokaj rozejrzał się, lecz nic więcej nie zobaczył,
tylko małe zwierzątko siedzące na drzewie, a był to kogut z jeżem na
grzbiecie, i ów jeż tak pięknie grał. Król kazał więc lokajowi spytać
jeża, czemu tam siedzi i czy nie zna drogi, która wiedzie do jego
królestwa. Jasio-Jeżyk zlazł tedy z drzewa i powiedział, że wskaże im
drogę, jeśli król zapisze mu i obieca pierwszą rzecz, jaką napotka po
powrocie na swym dworze.

Król pomyślał:

- Czemu nie, Jasio-Jeżyk i tak czytać nie umie, więc mogę mu napisać,
co mi się podoba.

Wyjął więc król pióro i atrament i coś nagryzmolił, po czym Jasio-Jeżyk
wskazał mu drogę i król szczęśliwie wrócił do domu. Kiedy jego córka
zobaczyła go z daleka, tak się ucieszyła, że wybiegła mu na spotkanie i
ucałowała serdecznie. Król przypomniał sobie wtedy Jasia-Jeżyka i
opowiedział jej o swojej przygodzie i o tym, że miał dziwnemu zwierzątku
zapisać pierwszą rzecz, jaką napotka po powrocie; a zwierzątko owo
siedziało na kogucie niby na koniu i bardzo ładnie grało. Król zaś
napisał mu, że wcale tej rzeczy nie dostanie, bo Jasio-Jeżyk nie umiał
przecież czytać. Królewna była z tego bardzo zadowolona i powiedziała
ojcu, że dobrze zrobił, bo ona przecież za nic w świecie nie poszłaby do
tego zwierzątka.

Jasio-Jeżyk tymczasem pasł swoje świnie i osły, siedział sobie na
drzewie i wygrywał wesoło na dudach. I zdarzyło się znowu, że inny król
wraz ze swymi lokajami i forysiami zbłądził w lesie i nie wiedział, jak
trafić do domu przez tak gęsty bór. I on również usłyszał z daleka
piękną muzykę i kazał służącemu pójść zobaczyć, co to takiego. Służący
poszedł pod drzewo i ujrzał w górze koguta z Jasiem-Jeżykiem na
grzbiecie. Służący spytał Jasia, co tam robi.

- Pasę świnie i osły, a jakie jest, panie, wasze życzenie?

Służący odrzekł, że zbłądzili w lesie i nie mogą trafić z powrotem do
swego królestwa, czy on mógłby im wskazać drogę. Jasio-Jeżyk zlazł więc
z drzewa i powiedział staremu królowi, że chętnie wskaże drogę, jeśli
król odda mu pierwszą rzecz, jaką napotka po powrocie przed swym
pałacem. Król zgodził się i zapisał Jasiowi-Jeżykowi, że mu to obiecuje.

Otrzymawszy to, co chciał, Jasio-Jeżyk dosiadł swego koguta i pojechał
przodem, aby wskazać drogę królowi, który wkrótce szczęśliwie wrócił do
domu. Na dworze zapanowała wielka radość z jego powrotu. A miał król
jedyną córkę, śliczną jak obrazek, która wybiegła na jego powitanie,
rzuciła mu się na szyję i ucałowała ciesząc się, że jej stary ojciec
wreszcie powrócił.

Spytała go, co tak długo robił poza domem, on zaś opowiedział jej, że
zabłądził w lesie i mało brakowało, a nigdy by już nie wrócił. Jednakże
jadąc przez wielki bór zobaczył wysoko na drzewie dziwne stworzenie,
pół-jeża, pół-człowieka, siedzące na grzbiecie koguta i pięknie na czymś
grające. Stworzenie owo pomogło mu odnaleźć drogę, on zaś obiecał mu za
to pierwszą rzecz, jaką napotka po powrocie na królewskim dworze, i
bardzo go to martwi, bo tą pierwszą rzeczą jest właśnie ona. Królewna
przyrzekła staremu ojcu, że dla niego chętnie to zrobi i pójdzie z tym
dziwacznym stworzeniem, kiedy tego zażąda.

Jasio-Jeżyk pasł tymczasem swoje świnie, które mnożyły się tak szybko,
że w końcu zapełniły cały las. A Jasio-Jeżyk dość już miał życia w
lesie, dał więc znać ojcu, aby kazał opróżnić wszystkie chlewy we wsi,
bo on przyjdzie z tak wielkim stadem, że każdy, kto tylko zechce, będzie
sobie mógł zarżnąć świnię. Ojciec Jasia-Jeżyka zmartwił się bardzo tą
wiadomością, był już bowiem pewny, że jego syn dawno umarł. Jasio-Jeżyk
dosiadł jednak koguta, przygnał do wsi swoją trzodę i zarządził wielkie
świniobicie. Ależ to było używanie, kwik zarzynanych wieprzy rozlegał
się daleko po całej okolicy!

Kiedy już było po wszystkim, Jasio-Jeżyk powiedział:

- Ojcze, każcie raz jeszcze podkuć w kuźni mojego koguta, a wtedy stąd
odjadę i już nigdy nie wrócę.

Ojciec kazał podkuć koguta i cieszył się, że Jasio-Jeżyk opuści go na
zawsze.

Pojechał on najpierw do pierwszego królestwa, ale tamtejszy król
rozkazał swoim poddanym, aby - kiedy zjawi się w kraju jeździec na
kogucie z dudami pod pachą - wszyscy bili go, kłuli i strzelali do
niego, i nie dopuścili go do pałacu.

Ledwie Jasio-Jeżyk przekroczył granice królestwa, wojsko rzuciło się na
niego z bagnetami, on zaś ścisnął ostrogami koguta, który wzbił się w
powietrze, przeleciał nad bramą i usiadł pod królewskim oknem. Wtedy
Jasio-Jeżyk zażądał od króla spełnienia obietnicy grożąc, że w
przeciwnym wypadku i jego samego, i królewnę życia pozbawi. Król jął
więc namawiać córkę, aby wyszła z pałacu, ratując życie własne i ojca.
Królewna włożyła białą szatę, król zaś dał jej poszóstną karetę, służbę
w pięknej liberii, mnóstwo pieniędzy i wszelkiego dobra.

Królewna wsiadła do karety, Jasio-Jeżyk wraz ze swym kogutem i dudami
zajął miejsce obok niej, po czym pożegnali się i odjechali, a król był
pewien, że nigdy już córki nie zobaczy. Stało się jednak inaczej, niż
się spodziewał; bowiem kiedy orszak znalazł się kawałek za miastem,
Jasio-Jeżyk zdarł z królewny jej piękne szaty i pokłuł ją całą do krwi
swoimi kolcami, a na koniec powiedział:

- Oto nagroda za wasze kłamstwa, idź precz, wcale ciebie nie chcę!

I przepędził ją z powrotem do domu, zhańbioną do końca życia.

Sam zaś pojechał dalej na swym kogucie i z dudami po pachą do drugiego
królestwa, gdzie również panował król, wyratowany przez niego z kłopotu.
Ten jednak wydał rozkaz, że kiedy zjawi się ktoś taki jak Jasio-Jeżyk,
wojsko ma przed nim broń prezentować, godnie go przyjąć i wśród wiwatów
zaprowadzić do pałacu. Królewna przestraszyła się na jego widok, bo miał
on naprawdę dziwaczną postać, ale wiedziała, że nic tu już nie można
poradzić, obiecała przecież ojcu. Przyjęła więc Jasia-Jeżyka serdecznie
i odbyły się ich zaślubiny, a potem usiedli obok siebie przy królewskim
stole i razem jedli i pili.

Wieczorem, kiedy mieli już iść spać, królewnę ogarnął strach przed jego
kolcami, on zaś uspokoił ją, żeby się niczego nie bała, bo nie spotka ją
żadna krzywda. Powiedział staremu królowi, aby mu przysłał czterech
ludzi do trzymania straży przed drzwiami sypialnej komnaty i do
rozpalania wielkiego ognia. Kiedy on wejdzie do komnaty, zanim położy
się do łóżka, zrzuci z siebie jeżową skórę i zostawi ją przed łóżkiem:
wtedy czterej strażnicy muszą wbiec do komnaty, porwać skórę, wrzucić ją
w ogień i przypilnować, żeby się cała spaliła.

Po wybiciu godziny jedenastej Jasio-Jeżyk wszedł do komnaty, zrzucił
jeżową skórę i zostawił ją u stóp łóżka. W tej samej chwili wbiegli
czterej strażnicy, chwycili skórę i wrzucili do ognia, a kiedy płomienie
ją ze szczętem pochłonęły, Jaś był już od złego czaru wyzwolony i leżał
w łożu w całkiem ludzkiej postaci, tyle że czarny jak węgiel, niby
okopcony. Król kazał sprowadzić lekarza, który obmył go
najszlachetniejszymi maściami i balsamami, aż wreszcie stał się zupełnie
biały i wyglądał jak piękny, szlachetny młodzian. Kiedy królewna go
zobaczyła, ucieszyła się bardzo, nazajutrz zaś wstali oboje radośni i
szczęśliwi, jedli znów i pili, i dopiero wtedy odbyło się prawdziwe
wesele, a Jasio-Jeżyk otrzymał od starego króla całe królestwo.

Kiedy minęło kilka lat, pojechał wraz z małżonką do swego ojca i
przedstawił się jako jego syn. Ojciec go zapewniał, że właściwie nie ma
syna, że miał kiedyś Jasia-Jeżyka, który urodził się pokryty do połowy
kolcami, jak jeż, ale dawno powędrował w świat. Wtedy Jasio-Jeżyk dał
się ojcu poznać i uszczęśliwionego zabrał ze sobą do swego królestwa.

Teraz zapalamy fajki,
Bo już koniec naszej bajki.

