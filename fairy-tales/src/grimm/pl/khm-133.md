# author: Gebrüder Grimm
# source: tbc
# url: https://www.grimmstories.com/pl//grimm_basnie/stancowane_pantofelki
# note: copyright of translation tbc

## Buty w tańcu przetarte 

Był sobie ongiś król, a miał on dwanaście córek, jedna piękniejsza od
drugiej. Spały razem w sali, gdzie ich łóżka stały obok siebie, a gdy
wieczorem w nich leżały, król zamykał drzwi i je ryglował. Gdy rankiem
otwierał drzwi, widział, że ich buty przetarte były od tańca i nikt nie
mógł zgadnąć, jak to się stało. Król kazał więc obwieścić, że ten który
się dowie, gdzie tańczą w nocy, może sobie jedną wybrać za żonę, a po
jego śmierci zostać królem, lecz kto się zgłosi, a po trzech dniach
tajemnicy nie odkryje, odda swe życie. Niedługo potem zjawił się
królewicz, który ważył się przyjąć wyzwanie. Przyjęto go dobrze, a
wieczorem poprowadzono do pokoju obok sali sypialnej królewien. Jego
łóżko było odkryte, miał uważać, gdzie idą i tańczą. By nic sekretnie
czynić nie mogły, ani nawet przejść do innego miejsca, zostawiono drzwi
do sali otwarte. Powieki królewicza zrobiły się jak ołów i wnet zasnął,
a gdy rano się zbudził, widać było, że wszystkie dwanaście musiały
gdzieś tańczyć, bo ich buty miały dziury w podeszwach. Drugiego i
trzeciego wieczoru nie było inaczej i dlatego bez litości odrąbano mu
głowę. Po nim przychodziło jeszcze wielu, próbowali swych sił, lecz
musieli rozstać się z życiem. Zdarzyło się jednak, że pewien biedny
żołnierz, który rany nosił okrutne i nie mógł dłużej służyć, był w
drodze do miasta, gdzie mieszkał król. Spotkał starą kobietę, która
zapytała go, dokąd zmierza. "Sam dobrze nie wiem," odrzekł i w bólu
dodał, "Chciałbym się dowiedzieć, gdzie królewny swe buty w tańcu
przecierają, a potem zostać królem" - "To wcale nie takie trudne,"
powiedziała staruszka, "Nie wolno ci pić wina, które ci wieczorem
przyniosą i musisz udawać, że mocno śpisz." Dała mu potem kapotkę i
rzekła "Jak ją założysz, będziesz niewidzialny, nikt cię nie ujrzy,
będziesz mógł się skradać za całą dwunastką." Gdy żołnierz usłyszał
dobrą radę, spoważniał, że a ż serce mu ścisnęło, stanął przed królem i
zgłosił się jako kawaler. Przyjęto go tak samo dobrze jak innych, ubrano
go w królewskie odzienie. Wieczorem, w porze snu, poprowadzono go do
przedpokoju sali sypialnej, a gdy chciał położyć się do łóżka, przyszła
najstarsza i przyniosła mu kubek wina, lecz od uwiązał sobie gąbkę pod
brodą, wino wlewało się do niej, a on nie wypił ani kropli. Położył się
potem, a gdy już chwilę leżał, zaczął chrapać jak w najgłębszym śnie.
Usłyszały to królewny, śmiały się, a najstarsza rzekła "Mógł oszczędzić
żywota." Potem wstały, otworzyły szafy, skrzynie i skrzynki, wyciągnęły
przecudne suknie, myły się przed lustrami, skakały dokoła i cieszyły się
na taniec. Tylko najmłodsza rzekła: "Nie wiem, wy cieszycie się, a mi
jest jakoś dziwnie na sercu, pewnie spotka nas nieszczęście." -- "Ale
z ciebie gąska," rzekła najstarsza, "Zawsze się boisz. Zapomniałaś
już, ilu królewiczów przyszło tu daremnie? Temu żołnierzowi nie
musiałabym nawet trunku nasennego podawać i tak by nie wstał, taka z
niego łajza." Gdy wszystkie były już gotowe, zajrzały do żołnierza,
lecz ten zamknął oczy i ani się ruszył. One zaś myślały, że są całkiem
bezpieczne. Najstarsza podeszła do swego łóżka i zapukała w nie. Wnet
zapadło się pod ziemię, a one weszły w otwór, jedna za drugą, a z przodu
była najstarsza. Lecz żołnierz, który to wszystko na własne oczy
widział, nie zwlekał, założył kapotkę i zszedł za najmłodszą. Pośrodku
schodów stanął jej troszkę na suknię, wystraszyła się i zawołała: "Co
to, co trzyma mnie za suknię?" -- "Nie bądź głupia," rzekła
najstarsza, "Zaczepiłaś się o haczyk." Zeszły więc na dół, a gdy już
były na dole, stały w drzewnym pasażu, a wszystkie liście drzew były ze
srebra, błyszczały i połyskiwały. Pomyślał sobie tedy żołnierz:
"Przydałoby się wziąć jaki dowód." I złamał jedną z gałązek. Wtem
drzewo wydało z siebie wielki trzask. "Najmłodsza znów zawołała: "Coś
jest nie tak, słyszałyście ten trzask?" Najstarsza rzekła na to: "To
strzały z radości, bo wnet wybawimy naszych księciów." Weszły w pasaż,
gdzie liście były ze złota, potem do takiego, gdzie były to diamenty, a
z obydwu ułamał sobie żołnierz po gałązce, a za każdym razem dało się
słyszeć trzask. Najmłodsza zadrżała ze strachu, lecz najstarsza
pozostała przy swoim, że to wystrzały z radości. Poszły dalej aż dotarły
do wielkiej wody. Stało na niej dwanaście stateczków, a w każdym
stateczku siedział piękny książę. Czekało ich dwunastu, a każdy wziął
sobie jedną królewnę, lecz żołnierz poszedł za najmłodszą. Rzekł tedy
książę: "Nie wiem, ale statek wydaje się dziś być cięższy niż zwykle,
muszę wiosłować ze wszystkich sił." -- "Co jest tego powodem?" rzekła
najmłodsza, "Jak przy upale, tak mi jakoś gorąco." Za wodą stał jasno
rozświetlony zamek, a rozbrzmiewała z niego wesoła muzyka. Wiosłowali do
niego, weszli w końcu, każdy książę tańczył ze swoją ukochaną, a
żołnierz tańczył z nimi, bo był niewidzialny, a gdy któraś kubek z winem
trzymała, wypijał go do dna, że był pusty, gdy go do ust podnosiła.
Przelękła się najmłodsza, ale najstarsza nie dopuściła jej do głosu..
Tańczyli do trzeciej rano, a wszystkie buty były już przetarte od tańca
i musieli skończyć. Książęta przeprawili się z królewnami przez wodę.
Tym razem żołnierz usiadł na przedzie z najstarszą. Na brzegu pożegnały
się z książętami i obiecały przyjść następnej nocy. Gdy byli przy
schodach, żołnierz pobiegł przodem i położył się do łóżka, a gdy
dwunastka w powoli i w znoju doczłapała do góry, chrapał już tak głośno,
że wszystkie go słyszały i rzekły "Przed nim jesteśmy bezpieczne."
Rozebrały się z sukni, odłożyły je, przetarte zaś w tańcu buty położyły
pod łóżkiem. Następnego ranka żołnierz nie powiedział nic, bo chciał
jeszcze popatrzeć na te cudowne istoty, chodził z nimi i drugą i trzecią
noc. Zawsze było jak za pierwszym razem i zawsze tańczyły, aż buty były
dziurawe. Za trzecim razem jako dowód zabrał kubek. Gdy nadeszła
godzina, gdy miał odpowiedzieć na zagadkę, zabrał trzy gałęzie i kubek
ze sobą i poszedł do króla, dwunastka zaś stała za drzwiami i
nasłuchiwała. Gdy król zapytał: "Gdzie moje córki dziurawią swe buty po
nocach?" odparł "Tańczą z dwunastką książąt w podziemnym zamku."
Opowiedział, jak wszystko się odbyło, wyciągnął dowody. Kazał tedy król
królewny wołać i zapytał, czy żołnierz prawdę mówi. Widziały, że prawda
wyszła na jaw i niczego się nie wypierały, do wszystkiego się przyznały.
Potem król zapytał, którą chce za żonę, on zaś odparł "Nie jestem już
młody, dajcie mi najstarszą." Jeszcze tego dnia odbył się i ślub,
obiecano mu też królestwo po śmierci króla. A na książętach ciążył czar
przez tyle dni, ile nocy z dwunastką królewien przetańczyli.
