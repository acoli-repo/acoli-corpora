# author: Gebrüder Grimm
# source: tbc
# url: https://www.grimmstories.com/pl//grimm_basnie/weszka_i_pchelka
# note: copyright of translation tbc

## Weszka i pchełka 

Weszka i pchełka żyły sobie razem we wspólnym gospodarstwie. Pewnego
razu warzyły piwo w skorupce od jajka, aż tu nagle weszka wpadła do
skorupki i cała się poparzyła. Pchełka podniosła głośny lament.

Na co odezwały się drzwiczki:

- Czemu tak lamentujesz, pchełko?

- Bo weszka się poparzyła.

Słysząc to drzwiczki zaczęły skrzypieć. Na co odezwała się miotełka:

- Czemu tak skrzypicie, drzwiczki?

- Jakże mamy nie skrzypieć, skoro:

weszka poparzona,
pchełka załzawiona?

Słysząc to miotełka jęła sprzątać jak najęta. Nadjechał wózek i pyta:

- Czemu tak sprzątasz, miotełko?

- Jakże mam nie sprzątać, skoro:

weszka poparzona,
pchełka załzawiona,
drzwiczki skrzypią z kąta?

Na co wózek:

- To ja się będę toczył - i potoczył się jak najęty.

Odezwało się łajenko, kiedy je wózek mijał:

- Czemu tak się toczysz, wózku?

- Jakże mam się nie toczyć, skoro:

weszka poparzona,
pchełka załzawiona,
drzwiczki skrzypią z kąta,
miotełeczka sprząta?

Na to łajenko:

- To ja zapłonę jak szalone - i zaczęło płonąć jasnym ogniem. Nagle
odezwało się drzewko, które stanęło przy łajenku:

- Czemu tak płoniesz, łajenko?

- Jakże mam nie płonąć, skoro:

weszka poparzona,
pchełka załzawiona,
drzwiczki skrzypią z kąta,
miotełeczka sprząta,
wózeczek się toczy?

Na to drzewko:

- To ja będę dygotać - i zaczęło dygotać, aż listki z niego opadły.
Ujrzała to dziewczynka, która szła z dzbanuszkiem i zapytała:

- Czemu tak dygoczesz, drzewko?

- Jakże mam nie dygotać, skoro:

weszka poparzona,
pchełka załzawiona,
drzwiczki skrzypią z kąta,
miotełeczka sprząta,
wózeczek się toczy,
łajenko aż płonie?

Na to dziewczynka:

- To ja stłukę mój dzbanuszek - i stłukła dzbanuszek. Wtedy odezwało
się źródełko, z którego płynęła woda:

- Czemu stłukłaś swój dzbanuszek?

- Jakże miałam nie stłuc dzbanuszka, skoro:

weszka poparzona,
pchełka załzawiona,
drzwiczki skrzypią z kąta,
miotełeczka sprząta,
wózeczek się toczy,
łajenko aż płonie,
zaś drzewko dygocze?

- Ojojoj - wykrzyknęło źródełko - to ja zacznę bić - i jęło bić jak
najęte. A w tej wodzie wszyscy się potopili, i dziewczynka, i drzewko, i
łajenko, i wózek, i miotełka, i drzwiczki, i pchełka, i weszka, i nikt
się nie uratował.
