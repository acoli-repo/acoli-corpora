# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/de_roos
# note: copyright of translation tbc

## De roos 

Er was eens een arme vrouw, en die had twee kinderen, en de jongste
moest elke dag het bos in om hout te halen. Toen het eens op een keer
heel veel hout moest halen, kwam er een klein kind aan, maar dat was
verbazend mooi, en dat ging naar hem toe en hielp heel ijverig met hout
rapen en droeg het tot voor hun huis, maar toen was het, in een oogwenk,
verdwenen. Het kind vertelde het aan zijn moeder, maar die wou er niets
van geloven. Tenslotte liet het kind een roos zien, en zei dat het mooie
kindje hem deze roos had gegeven en gezegd had dat als de roos was
uitgebloeid, hij terug zou komen. De moeder zette de roos in het water.
Op een morgen kwam 't kind helemaal niet uit bed; en de moeder ging
naar het bed toe en daar vond ze haar kind dood, maar het lag er zo
rustig. En de roos was diezelfde morgen uitgebloeid.
