# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_oude_rinkrank
# note: copyright of translation tbc

## De oude Rinkrank 

Er is eens een koning geweest en die heeft een dochter gehad; en hij
heeft een glazen berg laten maken en hij zei: wie daar overheen kon
lopen zonder te vallen, die zou z'n dochter tot vrouw hebben. En nu was
er iemand en die vond de koningsdochter zo aardig, en hij vroeg aan de
koning of hij z'n dochter mocht hebben? "Ja," zegt de koning, "als
je over die berg daar kan lopen, zonder te vallen, dan zal je haar
hebben." Nu zei de prinses, ze zou dan samen met hem eroverheen lopen,
en ze zou 'm vasthouden als hij zou vallen. En toen liepen ze er met
elkaar overheen, en als ze er middenop zijn, glijdt de prinses uit, en
ze valt, en de glazen berg gaat open, en ze schiet helemaal naar binnen,
en de bruidegom kon niet eens zien waar ze erin gekomen is, want de berg
ging meteen weer dicht. En hij aan 't jammeren en aan het schreien, en
de koning had ook zo'n verdriet, en hij liet de berg op die plek
wegbreken, en hij dacht dat hij haar er wel weer uit zou krijgen, maar
hij kon de plaats niet vinden, waar ze er doorheen is gevallen. Intussen
is de prinses heel erg diep in de grond gekomen in een groot hol. Toen
kwam daar een oude kerel haar tegemoet, zo één met een hele lange,
grijze baard, en die zei als ze hem dienen wou en alles doen wat hij
beveelt, dan kon ze wel blijven leven en anders zal hij haar doden. Toen
deed ze alles, wat hij haar zei. 's Morgens pakte hij een ladder uit de
schuur en legde die tegen de berg en klom daarmee de berg uit, en dan
haalt hij de ladder achter zich omhoog. En dan moet zij z'n eten koken
en z'n bed opmaken en al het werk doen, en dan, als hij dan weer thuis
komt, dan brengt hij altijd een hoop goud en zilver mee. Toen ze nu heel
wat jaren bij hem geweest was en helemaal oud geworden was, toen noemde
hij haar Vrouw Mansrot, en zij moest hem ouwe Rinkrank noemen. En hij
was weer eens uit, en toen maakte ze z'n bed op en waste z'n schotels,
en toen maakte ze de deuren en de vensters allemaal dicht, en dan is er
ook een schuif geweest en daar scheen het licht binnen, en dat liet ze
open. Toen de ouwe Rinkrank terugkwam, toen klopte hij aan de deur en
riep: "Vrouw Mansrot, doe de deur open." - "Nee," zegt ze, "ik doe
voor jou, Ouwe Rinkrank, de deur niet open." Dan zegt hij:

"Hier sta ik, arme Rinkrank,
Met mijn zeventien benen lank,
Op mijn ene vergulde voet,
Vrouw Mansrot, was me de vaat."

"Ik heb de vaat al gewassen," zegt ze. Toen zei hij weer:

"Hier sta ik, arme Rinkrank,
Op mijn zeventien benen lank,
Op mijn ene vergulde voet,
Vrouw Mansrot, maak m'n bed op."

"Ik heb je bed al opgemaakt," zegt ze. Toen zei hij weer:

"Hier sta ik, arme Rinkrank,
Op mijn zeventien benen lank,
Op mijn ene vergulde voet,
Vrouw Mansrot, doe open!"

Toen liep hij helemaal rond het huis en zag, dat daar een klein luik
open stond, en toen dacht hij: "Je moest toch eens naar binnen kijken
wat ze nu uitvoert, en waarom ze de deur niet open wil doen." Toen wou
hij erdoor gluren, maar hij kon er z'n hoofd niet doorkrijgen om z'n
lange baard. Toen stak hij er zijn baard eerst in, door het luik, en
toen hij hem daar doorheen had, toen ging Vrouw Mansrot er meteen het
luik voor doen, want ze had er een touw aangemaakt om het dicht te
trekken. En zo bleef de baard vast zitten. Daar begon hij zo vreselijk
te schreeuwen, dat het hem zo'n pijn deed, en hij smeekte haar, hem
weer los te laten. Toen zei ze: "Niet eerder dan dat hij de ladder daar
zet, waar hij mee de berg in- en uitkomt." En of hij nu wil of niet,
hij moet wel zeggen waar de ladder is. Dan bindt ze een heel lang touw
aan de schuif en toen zette ze de ladder neer en steeg omhoog, de berg
uit, en pas toen ze boven was, trok ze de schuif open. Toen ging ze naar
haar vader toe en vertelde hem, hoe dat allemaal gegaan was. Toen was de
koning toch zo blij -- en haar bruidegom was er ook nog, en toen gingen
ze de berg opgraven, en ze vonden de oude Rinkrank met al zijn goud en
zilver. En toen liet de koning de oude Rinkrank doodmaken, en hij nam al
zijn zilver en zijn goud. En toen kreeg de prinses haar bruidegom nog
tot man, en ze leefde tevreden en blij en heerlijk en in vreugde.
