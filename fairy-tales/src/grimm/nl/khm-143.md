# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/op_reis_gaan
# note: copyright of translation tbc

## Op reis gaan 

Er was eens een arme vrouw die een zoon had die zo graag wou reizen;
toen zei de moeder: "Hoe kun jij op reis gaan? Wij hebben toch helemaal
geen geld dat je mee kunt nemen." Toen zei de zoon: "Ik kan me best
redden, ik zal aldoor zeggen: Niet veel, niet veel, niet veel."

Zo liep hij een tijdlang en zei aldoor: "Niet veel, niet veel, niet
veel." Toen kwam hij bij een groep vissers en zei: "God helpe jullie!
niet veel, niet veel, niet veel." - "Wat zeg je daar, kerel, niet
veel?" En toen ze het net ophaalden, hadden ze inderdaad niet veel vis
gevangen. Meteen met een stok op de jongen af en: "Heb je mij ooit zien
dorsen?" - "Wat moet ik dan zeggen?" zei de jongen. "Je moet zeggen:
Vang veel, vang veel."

Dan loopt hij weer een hele tijd en zegt: "Vang veel, vang veel," tot
hij bij een galg komt, daar zijn zij bezig een arme drommel terecht te
stellen. Dan zegt hij: "Goedemorgen, vang veel, vang veel." - "Wat
zeg je, kerel, vang veel? Moeten er nog meer booswichten in de wereld
komen? Is het zo nog niet genoeg?" Hij krijgt weer een pak ransel.
"Wat moet ik dan zeggen?" - "Je moet zeggen: God trooste de arme
ziel."

De jongen loopt weer een hele poos en zegt: "God trooste de arme
ziel!" Dan komt hij bij een sloot, daar staat een vilder een paard de
huid af te stropen. De jongen zegt: "Goedemorgen, God trooste de arme
ziel!" - "Wat zeg je, lelijke kerel?" En slaat hem met zijn
vildersbijl om de oren dat hij niet meer uit zijn ogen kan kijken. "Wat
moet ik dan zeggen?" - "Je moet zeggen: Daar lig je dan in de sloot,
kreng."

Dan loopt hij weer verder en zegt aldoor: "Daar lig je dan in de sloot,
kreng!" Nu komt hij bij een wagen vol mensen en zegt: "Goedemorgen,
daar lig je dan in de sloot, kreng!" Dan kantelt de wagen en valt in
een sloot, de knecht pakt de zweep en tuigt de jongen zo af, dat hij
weer naar zijn moeder terug moet kruipen. En hij is van zijn leven niet
meer op reis gegaan.
