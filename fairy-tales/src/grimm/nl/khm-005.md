# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_wolf_en_de_zeven_geitjes
# note: copyright of translation tbc

## De wolf en de zeven geitjes 

Er was eens een oude geit die zeven jonge geitjes had en zij had ze lief
zoals een moeder haar kinderen liefheeft. Op een dag wilde zij het bos
ingaan om voedsel te halen: zij riep ze alle zeven bij elkaar en zei:
"Lieve kinderen, ik ga naar het bos, wees op je hoede voor de wolf; als
hij binnen komt, dan eet hij jullie allen met huid en haar op. De
booswicht vermomt zich vaak, maar aan zijn rauwe stem en zijn zwarte
poten kunnen jullie hem meteen herkennen." De geitjes zeiden: "Lieve
moeder, wij zullen goed oppassen, u kunt rustig weggaan." Toen mekkerde
de oude geit en ging met een gerust hart op pad.

Het duurde niet lang of er klopte iemand aan de voordeur die riep: "Doe
open, lieve kinderen, ik ben het, moeder, ik heb voor jullie allemaal
iets meegebracht." Maar de geitjes hoorden aan de rauwe stem dat het de
wolf was. "Wij doen niet open," riepen zij, "jij bent onze moeder
niet, die heeft een zachte liefelijke stem, maar jouw stem is rauw; jij
bent de wolf!" Daarop ging de wolf naar een marskramer en kocht een
groot stuk krijt; dat at hij op en daardoor werd zijn stem zacht. Toen
kwam hij terug, klopte aan de voordeur en riep: "Doe open, lieve
kinderen, ik ben het, moeder, ik heb voor jullie allemaal iets
meegebracht." Maar de wolf had zijn zwarte poot op de vensterbank
gelegd; dat zagen de kinderen en zij riepen: "Wij doen niet open, onze
moeder heeft geen zwarte poot zoals jij; jij bent de wolf." Toen liep
de wolf naar een bakker en zei: "Ik heb mijn poot gestoten, smeer er
eens wat deeg op." En toen de bakker zijn poot met deeg had bestreken
liep hij naar de molenaar en zei: "Strooi wat wit meel op mijn poot."
De molenaar dacht: De wolf wil iemand bedriegen, en hij weigerde, maar
de wolf zei: "Als je het niet doet. dan verslind ik je." Daarop werd
de molenaar bang en maakte de poot wit. Ja, zo zijn de mensen.

Nu stapte de booswicht voor de derde maal op de voordeur af, klopte aan
en zei: "Doe open, kinders, jullie lief moedertje is thuis gekomen en
heeft voor jullie allemaal iets meegebracht uit het bos." De geitjes
riepen: "Laat ons eerst je poot zien zodat wij zeker weten dat jij ons
lief moedertje bent." Daarop legde hij zijn poot op de vensterbank en
toen zij zagen dat die wit was, geloofden zij dat alles wat hij zei waar
was en deden de deur open. Maar wie kwam daar binnen: de wolf! Zij
schrokken en wilden zich verstoppen. Het ene geitje sprong onder de
tafel, het tweede in het bed, het derde in de kachel, het vierde de
keuken in, het vijfde in de kast, het zesde onder de waskom en het
zevende in de kast van de hangklok. Maar de wolf vond ze allemaal en
slokte zonder complimenten het ene na het andere door zijn keelgat.
Alleen het jongste, dat in de kast van de klok zat, dat vond hij niet.
Toen de wolf zijn honger had gestild, maakte hij dat hij weg kwam, ging
buiten in de groene wei onder een boom liggen en viel in slaap.

Niet lang daarna kwam de oude geit weer terug uit het bos. Ach, wat zij
daar te zien kreeg! De voordeur stond wagenwijd open; tafel, stoelen en
banken waren omvergegooid, de waskom lag in scherven, dekens en kussens
waren uit het bed gerukt. Zij zocht haar kinderen maar zij waren nergens
te vinden. Zij riep ze bij hun naam, het ene na het andere, maar niemand
antwoordde. Eindelijk, toen zij aan het jongste toe was, riep een zacht
stemmetje: "Lieve moeder, ik zit in de kast van de klok." Zij haalde
hem eruit en hij vertelde haar dat de wolf was gekomen en de anderen
allemaal had opgegeten. Je kunt je wel voorstellen hoe zij om haar arme
kinderen heeft gehuild.

Eindelijk liep zij in haar verdriet naar buiten en het jongste geitje
liep met haar mee. Toen zij op de weide kwam lag de wolf daar onder een
boom en snurkte dat de takken ervan trilden. Zij bekeek hem van alle
kanten en zag dat er in zijn opgezette buik iets bewoog en spartelde. O
mijn God, dacht zij, zouden mijn arme kinderen, die hij als avondeten
heeft opgeslokt, nog in leven zijn? Het geitje moest naar huis lopen en
schaar, naald en draad halen. Toen knipte zij het ondier zijn pens open
en nauwelijks had zij een knip gedaan, of een geitje stak zijn kop al
naar buiten en toen zij verder knipte sprongen zij alle zes na elkaar
eruit en zij waren allen nog in leven en hadden zelfs geen schram
opgelopen, want het monster had ze in zijn gulzigheid héél naar binnen
geslikt. Dat was me een vreugde! Zij omhelsden hun lieve moeder en
sprongen als een kleermaker die bruiloft viert. Maar de oude geit zei:
"Nu moeten jullie veldkeien gaan zoeken en daarmee stoppen wij dan de
buik van het goddeloze dier vol, terwijl het nog ligt te slapen."
Daarop sleepten de zeven geitjes in allerijl keien aan en stopten ze in
de buik van de wolf, zoveel zij er maar in konden krijgen. Toen naaide
de oude hem zo vlug weer dicht dat hij er niets van merkte en niet eens
bewoog.

Toen de wolf eindelijk uitgeslapen was, kwam hij overeind en omdat de
stenen in zijn maag hem een geweldige dorst bezorgden, wilde hij naar
een bron om te drinken. Maar toen hij zich in beweging zette en daarbij
van de ene kant naar de andere liep te slingeren, stootten de keien in
zijn buik rammelend tegen elkaar. Toen riep hij uit:

"Wat hotst en klotst
Daar in mijn buik?
Ik dacht dat het zes geitjes waren,
Maar dit zijn keien, hele zware!"

En toen hij bij de bron kwam en zich over het water boog en wilde
drinken, trokken de zware keien hem erin en hij moest jammerlijk
verdrinken. Toen de zeven geitjes dat zagen, kwamen zij aanhollen en
riepen luidkeels: "De wolf is dood, de wolf is dood!" en maakten van
vreugde met hun moeder een rondedans om de bron.
