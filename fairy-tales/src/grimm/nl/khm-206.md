# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/de_spijze_gods
# note: copyright of translation tbc

## De spijze Gods 

Er waren eens twee zusters. De ene had geen kinderen en was rijk, en de
andere had vijf kinderen en was weduwe en ze was zo arm, dat ze geen
brood genoeg meer had om haar kinderen te eten te geven. Toen ging zij
in haar nood naar haar zuster en zei: "Mijn kinderen lijden met mij de
grootste honger; jij bent rijk; geef me wat brood." Maar het schatrijke
mens was zo hard als een steen en ze zei: "Ik heb zelf niets in huis,"
en ze wees haar arme zuster met koude woorden de deur.

Kort daarop kwam de man van de rijke zuster thuis en hij wilde voor
zichzelf een stuk brood afsnijden, maar toen hij de eerste snee in het
brood deed, vloeide er rood bloed uit. De vrouw zag het, ze schrok en
vertelde hem wat er gebeurd was.

Hij snelde erheen om hen te helpen; maar toen hij in de kamer van de
arme weduwe kwam, vond hij haar in gebed. Ze had de twee jongste
kinderen in haar armen, maar de drie oudste waren gestorven. Hij bood
haar aan, haar eten te geven, maar zij antwoordde:

"Naar aards voedsel verlang ik niet meer; drie van hen heeft God reeds
voldoende gegeven, en hij zal ons smeken ook verhoren."

Nauwelijks had ze die woorden uitgesproken, of de beide kleinen bliezen
de laatste adem uit en daarom brak ook haar het hart en ze zonk dood
neer.
