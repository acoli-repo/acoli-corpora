# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_vos_en_de_ganzen
# note: copyright of translation tbc

## De vos en de ganzen 

Op een keer kwam de vos op een weiland, waar een troep mooie, vette
ganzen zat; hij lachte en zei: "Ik kom als geroepen, jullie zitten
allemaal zó netjes bij elkaar dat ik de één na de ander kan
oppeuzelen." De ganzen snaterden van schrik, sprongen op en begonnen te
jammeren en klagelijk om hun leven te smeken. Maar daar wou de vos niets
van horen en hij zei: "Geen genade, jullie moeten allemaal dood."

Tenslotte vatte één van hen moed en zei: "Als wij arme ganzen ons
heerlijk jonge leven dan toch moeten verliezen, bewijs ons dan één
enkele gunst en veroorloof ons nog één gebed, zodat we niet in zonde
sterven; daarna zullen we dan op een rij gaan staan en kun je steeds de
vetste uitzoeken."

"Goed," zei de vos, "dat is redelijk en het is een vrome wens; ga
maar bidden, ik wacht wel zolang." Dus begon de eerste een heel lang
gebed, altijd maar 'gak, gak, gak' en omdat die gans maar niet
ophield, wachtte de tweede niet tot het haar beurt was, maar ze begon
ook van 'gak, gak, gak' De derde en de vierde volgden toen en weldra
gakten ze allemaal in koor.

(En als ze klaar zijn met bidden, vertel ik het sprookje verder, maar
voorlopig bidden zij nog steeds.)
