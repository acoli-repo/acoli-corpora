# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_drie_groene_twijgen
# note: copyright of translation tbc

## De drie groene twijgen 

Er was eens een kluizenaar; hij leefde diep in een bos aan de voet van
een berg en bracht zijn tijd door met gebed en goede werken, en elke
avond droeg hij tot Gods eer nog enige emmers water de berg op. Menig
dier werd ermee gedrenkt en menige plant verkwikt; want boven op de
bergen waait er altijd een harde wind, die lucht en aarde uitdroogt en
wilde vogels, die schuw zijn voor mensen, vliegen dan hoog in kringen en
kijken met hun scherpe ogen naar water. En omdat die kluizenaar zo vroom
was, ging er een engel van God, zichtbaar voor zijn ogen, met hem de
berg op, telde zijn passen, en bracht hem, als het werk was afgelopen,
zijn eten, zoals ook eens aan een profeet op Gods bevel door de raven
eten werd gebracht.

Toen de kluizenaar in zijn vroomheid al heel oud geworden was, gebeurde
het, dat hij eens uit de verte zag, hoe een arme zondaar naar de galg
werd gebracht. Hij zei zo voor zich heen:

"Die heeft zijn verdiende loon."

Toen hij die avond het water de berg opdroeg, verscheen de engel niet,
die anders met hem meeging, en hij bracht hem ook geen eten. Toen schrok
hij, en hij onderzocht zijn hart en dacht erover na waarmee hij wel kon
hebben gezondigd, omdat God zo boos was, en hij wist het niet. Hij at
niet en hij dronk niet, hij wierp zich op de grond en bad dag en nacht.

En eens op een dag toen hij in het bos was en erg huilde, hoorde hij een
vogeltje zingen, het zong mooi en heerlijk, en toen werd hij nog
bedroefder en zei: "Wat zingt die mooi! Op hem is God niet boos; ach
als dat vogeltje mij zeggen kon, waarmee ik God beledigd heb - zodat ik
boete zou kunnen doen en ik weer vrolijk werd in mijn hart!"

Toen begon het vogeltje te spreken en zei: "Je hebt onrecht gedaan,
want je hebt een arme zondaar verwenst die naar de galg werd gebracht,
daarom is de Heer boos, want hij is het alleen, die recht spreekt. Maar
wanneer je boete wilt doen en spijt hebt van je zonden, dan zal hij je
vergiffenis schenken." Toen stond de engel naast hem en hij had een
dorre tak in de hand en sprak: "Deze dorre tak moet je zo lang dragen,
tot er drie groene takken uit komen spruiten, maar 's nachts, als je
wilt slapen, moet je hem onder je hoofd leggen. Je brood moet je aan de
deuren gaan bedelen en je mag niet langer dan één nacht in hetzelfde
huis blijven. Dat is de straf, die God je oplegt."

Nu nam de kluizenaar het stuk hout en ging terug naar de wereld, die hij
in zo lange tijd niet had gezien. Hij at niet en hij dronk niet, dan
alleen wat hem aan de deur werd gegeven. Maar vaak werd zijn bedelen
niet beantwoord, en veel deuren bleven gesloten, zodat hij vaak dagen
lang geen kruimel brood kreeg.

Eens was hij van de ochtend tot de avond op pad en niemand had hem iets
gegeven, niemand wou hem onderdak geven voor de nacht, en toen ging hij
naar het bos en vond eindelijk een hol met een aangebouwd huisje ervoor
en daar zat een oude vrouw in. Hij zei: "Goede vrouw, wilt u mij deze
nacht in uw huis herbergen?" Maar ze antwoordde: "Nee, dat mag ik
niet, al zou ik het graag doen. Maar ik heb drie zoons; ze zijn lastig
en kwaad en als ze van hun rooftocht thuiskomen en ze vinden u, dan
zouden ze ons beiden doden."

Toen zei de kluizenaar: "Laat mij gerust blijven, u en mij zullen ze
niets doen," en de vrouw kreeg medelijden en liet zich ompraten. Toen
ging de man onder de trap liggen met het stuk hout onder zijn hoofd.
Toen de oude vrouw dat zag, vroeg ze naar de oorzaak, en toen vertelde
hij haar, dat hij het als boetedoening bij zich droeg en 's nachts als
hoofdkussen gebruikte. Hij had de Here God beledigd, want toen hij een
arme zondaar na zijn veroordeling aan de galg had gezien, had hij
gezegd: die krijgt zijn verdiende loon.

Toen begon de vrouw te schreien en riep: "O, als God een enkele
gedachte zo zwaar straft, hoe moet het dan met mijn zoons gaan als ze
voor zijn gerecht komen."

Om middernacht kwamen de rovers thuis, vol lawaai en geschreeuw. Ze
maakten vuur aan en toen dat het hol verlichtte en ze een man onder de
trap zagen liggen, werden ze woedend en schreeuwden hun moeder toe:
"Wie is die man? Hebben we niet verboden, iemand op te nemen?" Toen
zei de moeder: "Laat hem maar. Hij is een arme zondaar, die boete doet
voor zijn zonden." De rovers vroegen: "Wat heeft hij dan gedaan? Ouwe
man!" riepen ze, "vertel ons eens van je zonden."

De oude man ging zitten en vertelde hun, hoe hij met een enkele zin al
zo gezondigd had, dat God erg boos was en hij voor die schuld nu boete
deed. Maar de rovers werden door zijn verhaal zo zeer geroerd in hun
hart, dat ze schrokken om hun eigen leven, zoals ze dat tot nu toe
hadden geleefd, en ze beterden hun leven en begonnen boete te doen met
oprechte spijt.

Nadat de kluizenaar deze drie zondaars had bekeerd, ging hij weer slapen
onder de trap. Maar de volgende morgen vonden ze hem dood liggen, en uit
het dorre hout, waar zijn hoofd op lag, waren drie groene takken gebot.
God had hem dus weer in genade bij zich genomen.
