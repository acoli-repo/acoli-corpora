# author: Gebrüder Grimm
# source: tbc
# url: https://www.grimmstories.com/nl//grimm_sprookjes/duimedik
# note: copyright of translation tbc

## Duimedik 

Er was eens een arme boer die 's avonds bij de haard zat en het vuur
oppookte terwijl zijn vrouw zat te spinnen. Toen zei hij: "Wat is het
toch jammer dat we geen kinderen hebben! Het is zo stil bij ons, en bij
andere mensen is het altijd druk en vrolijk."

"Ja," zei de vrouw zuchtend, "al was het er maar één, en al was het
nog zo klein, al was het maar zo groot als mijn duim, dan zou ik toch
tevreden zijn, we zouden er veel van houden."

Nu gebeurde het dat de vrouw zwanger werd en na zeven maanden kreeg ze
een kindje. Het was gezond van lijf en leden, maar het was niet groter
dan een duim. Toen zeiden ze:

"Kijk, hij is precies zoals we hebben gewenst en het is ons eigen lieve
kind."

En ze noemden hem Klein Duimpje. Zij gaven hem goed te eten, maar het
kind groeide niet en bleef precies even groot als in zijn eerste
levensuur; maar hij keek verstandig uit zijn ogen en het bleek al gauw
een slim en handig ventje te zijn, want waar hij ook aan begon, hij
bracht het altijd tot een goed einde.

Op een dag ging de boer naar het bos om hout te hakken en toen mompelde
hij: "Nu zou ik wel willen dat er iemand mij de kar achterna brengt."

"O, vader," riep Klein Duimpje, "voor de kar zal ik wel zorgen, reken
er maar op dat die precies op tijd bij u is." Toen lachte de vader:
"Hoe kan dat nu, je bent immers veel te klein om het paard aan de
teugel te voeren." - "Dat hindert niet, vader, als moeder hem inspant,
dan ga ik in het oor van het paard zitten en dan zeg ik wel hoe hij moet
lopen." - "Goed," antwoordde de vader, "we kunnen het wel eens voor
een keertje proberen."

Toen het tijd was spande moeder het paard in en Klein Duimpje ging in
het oor van het paard zitten en hij riep hoe het paard moest lopen:
"Hu! Hö, naar recht! Naar links!" Dat ging heel goed en de kar ging
rechtstreeks het bos in. Nu gebeurde het dat hij juist een hoek omsloeg
en Klein Duimpje "Links, links!" riep, toen er twee vreemde mannen
langs kwamen.

"Wel," zei de één, "wat is dat nou? Daar gaat een kar en ik hoor een
voerman het paard toeroepen, maar ik zie hem nergens!" - "Dat is
raar," zei de ander, "laten we de kar volgen en zien waar hij naar toe
gaat."

De wagen ging helemaal het bos in en kwam precies op de plek waar het
hout werd gehakt. Toen Klein Duimpje zijn vader zag, riep hij: "Zie je
nu wel vader, hier ben ik met de kar, haal me nu maar naar beneden." De
vader pakte het paard met zijn linkerhand en haalde met zijn rechterhand
Klein Duimpje uit het oor, die heel vrolijk op een strohalm ging zitten.

De twee mannen zagen Klein Duimpje en van verbazing wisten ze niet wat
ze moesten zeggen. Toen zei de één fluisterend tegen de ander: "Dat
kereltje kon ons wel eens geld en geluk brengen, als we hem in een grote
stad tegen betaling vertonen - laten we hem kopen!" Ze gingen naar de
boer en zeiden: "Verkoop dat ventje maar aan ons, hij zal het goed bij
ons hebben!" - "Nee," antwoordde de vader, "hij is mijn oogappel en
hij is voor geen geld van de wereld te koop.

Maar toen Klein Duimpje van de handel hoorde, kroop hij langs de jas van
vader omhoog, ging op zijn schouder staan en zei in zijn oor: "Vader,
geef me maar weg, ik kom wel weer terug." Toen gaf de vader hem voor
een flinke som geld aan de beide mannen.

"Waar wil je zitten?" vroegen ze hem. "Och, zet me maar op de rand
van je hoed, dan kan ik naar voren en naar achteren lopen en de omgeving
zien, ik val toch niet." Zo gezegd, zo gedaan. Klein Duimpje nam
afscheid van zijn vader en ze gingen op weg. Ze liepen tot het donker
werd. Toen zei de kleine: "Haal me eraf, ik moet even op de grond, want
ik moet heel nodig." - "Blijf jij maar boven," zei de man op wiens
hoed hij zat, "het kan mij niets schelen, de vogels laten er ook wel
eens wat op vallen." - "Nee," zei Klein Duimpje, "ik weet best hoe
het hoort, en ik wil gauw naar beneden."

De man nam zijn hoed af en zette de kleine op een akker langs de weg.
Hij kroop een eindje tussen de aardkluiten en toen sloop hij ineens in
een muizenhol dat hij gezien had. "Goedenavond heren, gaan jullie maar
lekker naar huis zonder mij!" riep hij hun spottend na en lachte hen
uit. Ze kwamen dichterbij en staken met stokken in het muizenhol, maar
dat was vergeefse moeite. Klein Duimpje kroop steeds verder weg en daar
het al bijna donker was, keerden ze boos en platzak naar huis terug.

Toen Klein Duimpje merkte dat ze weg waren kroop hij te voorschijn uit
de onderaardse gang. "Het is in het donker gevaarlijk lopen op het
land," zei hij, "je breekt zo je hals en je benen!" Gelukkig stuitte
hij op een leeg slakkenhuis. "Goddank," zei hij, "daar kan ik in
overnachten," en hij ging erin zitten. Juist wilde hij inslapen, of hij
hoorde twee mannen langs komen en de één zei: "Hoe zullen we het
aanleggen om die rijke pastoor zijn geld en zijn zilver af te pikken?"

"Dat zou ik wel weten," riep Klein Duimpje er tussendoor.

"Wat was dat?" zei de ene dief verschrikt, "daar sprak iemand."

Ze bleven staan luisteren. Toen zei Klein Duimpje weer: "Neem me mee,
ik kan jullie wel helpen."

"Waar ben je dan?"

"Zoek maar op de grond, en let goed op waar mijn stem vandaan komt,"
antwoordde hij. Zo vonden de dieven hem eindelijk en raapten hem op.
"Zo'n klein ding, hoe wou jij ons helpen?" zeiden ze. "Kijk," zei
hij, "ik kruip tussen de tralies de kamer van de pastoor binnen en geef
daardoor jullie aan wat jullie maar hebben willen." - "Goed," zeiden
ze, "we zullen eens zien of je dat kan."

Ze kwamen bij de pastorie en Klein Duimpje kroop de kamer binnen en
schreeuwde zo hard als hij kon: "Willen jullie alles hebben wat hier
is?" De dieven schrokken en zeiden: "Praat toch zachtjes, anders wordt
er iemand wakker." Dat hoorde de keukenmeid die in de binnenkamer sliep
en ze richtte zich in bed op om te luisteren. De dieven echter waren van
schrik een eindje weggelopen. Eindelijk durfden ze weer en ze dachten:
dat kleine ventje wil ons voor de gek houden. Zo kwamen ze terug en
fluisterden: "Nu geen geintjes meer, geef ons wat aan."

Toen schreeuwde Klein Duimpje weer zo hard hij kon: "Ik zal jullie
alles wel geven, steek je handen maar uit." Dat hoorde de keukenmeid
heel duidelijk en ze sprong uit haar bed en ging naar het raam. De
dieven renden weg alsof de dood hen op de hielen zat, maar de meid had
niets gezien en stak een kaars aan. Toen ze daarmee aan kwam lopen,
vluchtte Klein Duimpje ongezien naar de schuur en de keukenmeid zocht
alle hoeken door. Maar ze kon niets vinden en toen ging ze maar weer
naar bed en geloofde ze dat ze met open oren en ogen had gedroomd.

Klein Duimpje was wat rondgekropen in het hooi en had een mooi plaatsje
gevonden om te slapen. Daar kon hij uitrusten tot het dag was en dan
weer naar huis naar zijn ouders terugkeren. Maar hij zou eerst nog wat
anders beleven. Ja, er is veel verdriet en ellende op de wereld!

De meid kwam bij het eerste ochtendlicht uit bed om het vee te voeren.
Eerst ging ze naar de schuur waar ze een arm vol hooi pakte, juist daar
waar het arme Klein Duimpje in lag te slapen. Maar hij sliep zo vast dat
hij niets merkte en pas wakker werd, toen hij in de mond van de koe zat,
die hem met het hooi mee opat.

"O jee, waar ben ik nu in terecht gekomen!" riep hij. Maar al gauw
begreep hij waar hij was. Nu was het oppassen dat hij niet tussen de
kiezen kwam en vermalen werd. Maar tenslotte moest hij toch mee de maag
in.

"In dit kamertje zijn de vensters vergeten," zei hij, "en de zon
schijnt er niet en er wordt ook geen licht gebracht." Trouwens, hij
vond het een lelijk en onaangenaam verblijf. En er kwam steeds maar meer
vers hooi door de deur naar binnen. Het werd er steeds nauwer. Eindelijk
riep hij in zijn angst zo luid hij kon:

"Geen eten meer!
Geen eten meer!"

De meid was juist bezig de koe te melken. En toen ze hoorde praten
zonder iemand te zien en met dezelfde stem die ze 's nachts ook had
gehoord, schrok ze zo dat ze van haar krukje viel en de melk over de
grond morste. Zo hard ze kon vloog ze naar de pastoor en riep: "Ach
meneer pastoor, de koe heeft gepraat." - "Je bent gek," zei de
pastoor, maar hij ging toch zelf naar de stal om te kijken wat er aan de
hand was. Nauwelijks had hij zijn voet binnen de stal gezet of Klein
Duimpje riep weer:

"Geen eten meer!
Geen eten meer!"

Toen schrok de pastoor ook en hij dacht dat er een boze geest in de koe
was gevaren zodat hij besloot dat de koe afgemaakt moest worden. Ze werd
geslacht, maar de maag waarin Klein Duimpje nog zat, werd op de mesthoop
gegooid. Klein Duimpje had grote moeite zich een weg naar buiten te
banen, maar hij slaagde er toch in wat ruimte te maken. Nauwelijks had
hij zijn hoofd naar buiten gestoken of er gebeurde een nieuwe ramp.

Een hongerige wolf kwam voorbij en slokte de hele maag in één hap naar
binnen. Klein Duimpje verloor de moed niet. "Misschien," dacht hij,
"is er met die wolf te praten," en hij riep hem toe uit zijn buik:

"Lieve wolf, ik weet erg lekker eten voor je."

"Waar dan?" vroeg de wolf.

"In een huis dat ik ken. Daar moet je door het kelderraam naar binnen
kruipen en dan vind je koek, spek en worst, zoveel je maar hebben
wilt!" En hij beschreef hem heel precies het huis van zijn vader. Dat
liet de wolf zich geen twee keer zeggen en hij kroop 's nachts door het
kelderraam naar binnen en at zich dik en rond in de provisiekamer. Toen
hij verzadigd was wilde hij weer weg, maar hij was zo dik geworden dat
hij het kelderraam niet meer uit kon! Daar had Klein Duimpje op gerekend
en hij begon in de buik van de wolf een geweldig lawaai te maken, hij
gilde en schreeuwde zo hard hij maar kon.

"Wil je wel eens stil zijn!" zei de wolf, "je maakt iedereen
wakker!" - "Nou en," zei Klein Duimpje, "jij hebt je volgevreten,
dus laat mij nu ook eens een pretje hebben," en hij begon weer opnieuw
uit alle macht te schreeuwen. Eindelijk werden zijn vader en zijn moeder
er wakker van en ze liepen naar de provisiekamer en keken door een kier
naar binnen. Toen ze zagen dat daar een wolf zat, renden ze hard weg en
de man haalde een bijl en de vrouw een zeis. "Blijf achter me," zei de
man bij het binnegaan, "als ik hem een klap heb gegeven en hij is nog
niet dood, dan moet jij op hem inhakken en zijn lichaam met de zeis
openrijten."

Toen Klein Duimpje de stem van zijn vader hoorde, riep hij: "Vader, ik
ben hier! Ik zit in de buik van de wolf!" Vol vreugde sprak de vader:
"We hebben ons lief kind teruggevonden!" en hij liet zijn vrouw de
zeis wegzetten om Klein Duimpje geen letsel toe te brengen. Toen zwaaide
hij zijn bijl en sloeg de wolf zo hard op zijn kop, dat hij dood
neerviel. Ze haalden mes en schaar, sneden zijn lichaam open en trokken
Klein Duimpje er weer uit.

"O, wat hebben we om jou een zorg en angst uitgestaan!" riep de vader.
"Ja, vader, ik heb heel wat van de wereld gezien, maar ik ben blij dat
ik weer frisse lucht opsnuif!" - "Waar ben je dan allemaal
geweest?" - "O, vader, ik ben in een muizenhol geweest en in een
koeienmaag en in een wolfsbuik - maar nu blijf ik hier bij jullie!" -
"En we zullen je voor geen goud ter wereld meer verkopen," zeiden de
ouders en ze kusten en liefkoosden hun lieve zoontje. Ze gaven hem eten
en drinken en nieuwe kleren - want de zijne waren op zijn reis helemaal
versleten.
