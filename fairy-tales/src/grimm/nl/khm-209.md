# author: Gebrüder Grimm
# source: tbc
# url: https://www.grimmstories.com/nl//grimm_sprookjes/het_oude_moedertje
# note: copyright of translation tbc

## Het oude moedertje 

Er was eens in een grote stad een heel oud moedertje, en zij zat 's
avonds alleen op haar kamer, en ze zat erover na te denken, hoe ze eerst
haar man, dan haar beide kinderen, langzamerhand al haar familie, en
tenslotte vandaag nog haar laatste vriend had verloren, en dat ze nu
helemaal alleen en verlaten was. Toen werd ze moedeloos en treurig in
het diepst van haar hart, maar het zwaarste woog haar wel het verlies
van haar beide zoons; en in haar verdriet gaf zij God er de schuld van.
Ze zat zo stil en in gedachten verzonken, toen opeens de kerkklok luidde
voor de kerkdienst. Zij verbaasde zich erover dat ze zo de hele nacht in
verdriet had doorgewaakt, en ze stak licht aan en ging naar de kerk. Bij
haar aankomst was de kerk al licht, maar niet, als gewoonlijk, door
kaarsen maar door een eigenaardige schemer. De kerk was ook al helemaal
vol, ja, alle plaatsen waren bezet, en toen het moedertje op haar gewone
plaats kwam, was die ook niet meer leeg, maar de hele bank zat vol. En
toen ze de mensen aankeek, toen waren het allemaal gezichten van familie
die al overleden was, ze zaten daar in hun ouderwetse kleren, maar met
bleke gezichten. Ze praatten niet en ze zongen niet, maar er ging een
zacht gemurmel door de kerk. Toen stond er iemand op en ging naar voren
en zei tegen het oude moedertje "Kijk eens naar het altaar, daar zult u
uw beide zoons zien." De oude vrouw keek en ze zag haar beide kinderen,
en de één hing aan de galg en de ander was op het rad gebonden. Toen zei
de moei: "Zie je, zo zou het hun vergaan zijn, als ze in leven waren
gebleven en God hen niet als onschuldige kinderen bij zich had
genomen." Sidderend ging het oude vrouwtje huiswaarts, en op haar
knieën dankte zij God, dat hij het beter voor haar had gemaakt, dan ze
had kunnen begrijpen. En op de derde dag ging zij liggen, en stierf.
