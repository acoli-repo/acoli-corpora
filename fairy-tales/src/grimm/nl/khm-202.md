# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_heilige_jozef_in_het_bos
# note: copyright of translation tbc

## De heilige Jozef in het bos 

Er was eens een moeder die drie dochters had. De oudste was ondeugend en
slecht; de tweede was heel wat beter, al had ze ook haar fouten; maar de
jongste was een goed, vroom kind. Maar nu was het zo wonderlijk van de
moeder, dat ze juist de oudste dochter het liefst had, en helemaal niet
van de jongste hield. Daarom stuurde ze het arme kind dikwijls weg naar
een groot bos, om haar maar kwijt te raken, want ze hoopte dat ze dan
verdwalen zou en nooit meer terugkomen. Maar de beschermengel - die elk
vroom kind heeft - verliet haar niet, maar bracht haar altijd weer
thuis.

Alleen éénmaal deed het engeltje alsof het er niet was, en het kind kon
de weg uit het bos niet meer terugvinden. Ze liep steeds maar door tot
het avond werd, en toen zag ze in de verte een lichtje branden, en ze
liep er op af en kwam bij een klein hutje. Ze klopte aan, open ging de
deur, en ze kwam bij een tweede deur, en ook daar klopte ze aan.

Een oude man, die een sneeuwwitte baard had en er heel eerbiedwaardig
uitzag, deed open, en dat was niemand anders dan de heilige Jozef. Hij
sprak heel vriendelijk: "Kom, lief kind, ga maar bij het vuur zitten op
mijn stoeltje, warm je, en ik zal heerlijk fris water halen, als je
dorst hebt, maar ik heb hier in het bos niets voor je te eten dan een
paar worteltjes en die moet je eerst nog schrappen en koken."

Toen gaf de heilige Jozef haar de wortels: het meisje maakte ze keurig
schoon, dan pakte ze een stuk pannenkoek en het brood, dat haar moeder
haar had meegegeven, en dat deed ze allemaal bij elkaar in een keteltje
boven het vuur en kookte daar haar maaltje van.

Toen het klaar was, zei de heilige Jozef: "Ik heb zo'n honger, geef me
wat van jouw eten." Het meisje was daartoe bereid en gaf hem het
grootste deel; maar Gods zegen rustte erop en ze had toch genoeg.

Toen ze gegeten hadden, zei de heilige Jozef: "Nu zullen we gaan
slapen. Maar ik heb maar één bed, ga jij daar maar in, ik zal op het
stro gaan liggen op de grond." - "Nee," antwoordde zij, "blijft u
maar in uw bed, voor mij is dat stro zacht genoeg." Maar de heilige
Jozef nam het kind op de arm en droeg haar naar bed, en toen deed ze
haar gebedje en sliep in.

Toen ze de volgende morgen wakker werd, wilde ze de heilige Jozef
goedemorgen wensen, maar ze zag hem niet. Toen stond ze op om hem te
zoeken, maar ze kon hem in geen enkel hoekje vinden. Eindelijk ontdekte
ze achter de deur een zak vol geld, zo zwaar dat zij hem maar net kon
dragen; en daar stond op geschreven dat die zak voor het kind was dat
hier vannacht geslapen had. Ze nam de zak, liep ermee weg en kwam weer
gelukkig bij moeder thuis, en omdat ze al het geld aan haar gaf, kon die
niet anders dan over haar tevreden zijn.

De volgende dag kreeg de tweede dochter ook zin om het bos in te gaan.
De moeder gaf haar een veel groter stuk pannenkoek met brood mee. Het
ging met haar net als met het eerste meisje. 's Avonds kwam ze bij het
huisje van Sint Jozef, en hij gaf haar wortels om te koken. En toen 't
klaar was, zei hij net zo tegen haar: "Ik heb zo'n honger, geef mij
wat van je maal." Toen antwoordde het meisje: "Eet maar mee." En toen
daarna de heilige Jozef haar zijn bed wilde afstaan en zelf op het stro
wou liggen, antwoordde zij: "Nee, ga ook maar in het bed, er is plaats
genoeg voor ons tweeën." De heilige Jozef nam haar op de arm, legde
haar op bed en ging zelf in het stro liggen.

's Morgens, toen ze wakker werd en naar de heilige Jozef zocht, was hij
verdwenen, maar achter de deur vond ze een zakje met geld, zo breed als
een hand, en daar stond op: het was voor het meisje dat die nacht daar
had geslapen. Toen nam ze het zakje mee en liep ermee naar huis en
bracht het geld voor moeder mee, maar ze had er stilletjes een paar
geldstukken uitgenomen voor zichzelf.

Nu was de oudste dochter nieuwsgierig geworden en wou de volgende morgen
ook weg, het bos in. De moeder gaf haar zoveel pannenkoeken mee als ze
hebben wou en brood en ook nog kaas. 's Avonds vond ze de heilige Jozef
in zijn hutje, precies zo, als de twee anderen hem gevonden hadden.

Toen het eten klaar was en de heilige Jozef zei: "Ik heb zo'n honger,
geef me ook wat van je maal," antwoordde het meisje: "Wacht maar tot
ik genoeg heb, en wat er overblijft, mag je hebben." Maar ze at haastig
alles op en wat over was, dat moest de heilige Jozef uit het schaaltje
schrapen. De goede oude man bood haar daarop zijn eigen bed aan en wilde
zelf op stro liggen. Zij maakte geen enkele tegenwerping, ging in het
bed liggen en ze liet de grijsaard op het harde stro liggen.

Toen ze de volgende morgen wakker werd, was de heilige Jozef weer niet
te vinden, maar daar bekommerde ze zich helemaal niet om: ze ging de
geldzak zoeken achter de deur. Het leek wel of er iets op de grond lag,
maar omdat ze niet goed onderscheiden kon wat het was, bukte ze zich en
stootte er haar neus aan. Maar het bleef aan haar neus vastzitten en
toen ze zich weer oprichtte, zag ze tot haar schrik dat het nog een
tweede neus was, die aan haar eigen neus hing.

Toen begon ze te huilen en te gillen, maar dat hielp niets: ze moest
voortdurend op haar neus kijken omdat die zo ver uitstak. Toen liep ze
gillend weg, tot ze de heilige Jozef tegenkwam, en ze viel hem voor zijn
voeten en ze bad en smeekte zo lang, tot hij haar uit medelijden de
tweede neus weer afnam en haar nog twee centen gaf.

Toen ze thuis kwam, stond haar moeder al voor de deur naar haar uit te
kijken en riep: "Wat heb je gekregen?" Toen loog ze: "Een grote zak
geld, maar ik heb hem onderweg verloren." - "Verloren?" riep de
moeder, "dan zullen we hem wel weer vinden," en ze nam haar bij de
hand en wilde mee gaan zoeken. Eerst begon zij te schreien en wilde niet
meegaan; toen zij dat tenslotte toch deed, kwamen er onderweg zóveel
hagedissen en slangen op hen af, dat ze er niet aan konden ontkomen; en
die staken het akelige kind dood, en de moeder beten ze in haar been,
omdat ze het meisje niet beter had opgevoed.
