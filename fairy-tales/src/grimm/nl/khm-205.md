# author: Gebrüder Grimm
# source: tbc
# url: https://www.grimmstories.com/nl//grimm_sprookjes/armoede_en_deemoed_leiden_ten_hemel
# note: copyright of translation tbc

## Armoede en deemoed leiden ten hemel 

Er was eens een prins; hij liep buiten op het veld en dacht na en was
triest. Hij keek op naar de hemel, die was zo mooi en zo zuiver en zo
blauw, en toen zuchtte hij en zei: "Hoe heerlijk moet iemand zich daar
boven in de hemel wel voelen!"

Daar zag hij een arme grijsaard langs de weg aankomen, hij sprak hem aan
en vroeg: "Hoe kan ik toch in de hemel komen?" De man antwoordde:
"Door armoede en deemoed. Trek mijn gescheurde kleren aan; zwerf zeven
jaren de wereld door en leer ellende kennen; neem geen geld aan, maar
als je honger hebt, vraag dan aan medelijdende mensen om een stukje
brood, en dan zul je de hemel bereiken."

De prins trokzijn prachtige pak uit en hing de bedelmantel om, hij ging
weg, de wijde wereld in, en leed grote ellende. Hij nam niets, dan een
klein beetje eten, hij sprak niet, maar bad tot God dat hij hem eenmaal
in de hemel zou willen opnemen.

Toen de zeven jaren om waren, kwam hij weer aan op het slot van zijn
vader, maar er was niemand die hem herkende. Hij zei tegen de dienaren:
"Ga naar boven en zeg tegen mijn ouders, dat ik ben teruggekeerd."
Maar de dienaren geloofden hem niet, lachten hem uit en lieten hem
staan.

Toen zei hij: "Ga het dan aan mijn broers zeggen, zodat ze beneden
komen, ik zou hen zo graag nog eens zien." Ook dat wilden ze niet, tot
één van hen erheen ging en het de jonge prinsen vertelde; maar die
geloofden het ook niet en bekommerden er zich niet om. De bedelaarsprins
schreef een brief aan zijn moeder en beschreef haar daarin al zijn
ellende; maar hij zei er niet bij, dat hij haar zoon was.


Nu liet de koningin hem uit medelijden een plekje aanwijzen onder de
trap, en ze liet hem elke dag eten brengen door twee knechts. Een van
hen was een slechte man en hij zei: "Wat moet zo'n bedelaar met dat
goede eten!" en hij hield het voor zichzelf of hij gaf het aan de
honden en hij bracht de verzwakte, uitgeteerde jonkman alleen wat water;
maar de ander was wel eerlijk en hij bracht hem wat hij voor hem
meekreeg. Dat was niet veel, maar toch kon hij er een poos op leven; en
hij was heel lijdzaam en hij werd voortdurend zwakker.

Toen nu zijn ziekte erger werd, wilde hij het heilig Avondmaal
ontvangen. Halverwege de mis, begonnen de klokken in de stad en in de
omtrek opeens vanzelf te luiden.

De priester ging na de mis dadelijk naar de arme man onder de trap; en
hij lag daar en was al dood, en in zijn ene hand hield hij een roos, en
in zijn andere hand een lelie, en naast hem lag een papier en daar stond
zijn hele geschiedenis op geschreven. Toen hij in het graf was gelegd,
groeide er aan de ene kant van het graf een roos, en aan de andere kant
een lelie.
