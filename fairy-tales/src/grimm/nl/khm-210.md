# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/de_hemelse_bruiloft
# note: copyright of translation tbc

## De hemelse bruiloft 

Eens op een keer was er een arme boerenjongen in de kerk, en hij hoorde
hoe de pastoor zei: "Wie in de hemel wil komen, moet altijd de rechte
weg gaan." Toen maakte hij zich klaar en liep rechttoe rechtaan, steeds
rechtdoor zonder afwijken, over berg en dal.

Eindelijk leidde de weg naar een grote stad, en in het midden was daar
de kerk en er was juist dienst. Toen hij al die heerlijkheid
aanschouwde, meende hij dat hij in de hemel was aangeland, en hij ging
zitten en was zielsgelukkig. Toen de dienst was afgelopen en de koster
zei dat hij weg moest gaan, antwoordde hij: "Nee, ik ga hier niet meer
weg, ik ben veel te blij, dat ik eindelijk in de hemel ben." De koster
ging toen naar de pastoor en zei hem, dat er een kind in de kerk was, en
dat wou er niet meer uit weg, want hij geloofde dat 't het hemelse rijk
was. De pastoor zei: "Als hij dat gelooft, dan zullen we hem bij dat
geloof laten." Daarna ging hij naar hem toe en vroeg, of hij ook zou
willen werken. "Ja zeker," zei de kleine jongen, aan werken was hij
wel gewend, maar uit de hemel ging hij niet meer weg.

En van nu aan bleef hij in de kerk. Als hij zag hoe de mensen naar het
beeld van de Moeder van God gingen met het Kindeke Jezus, uit hout
gesneden, en daar knielden en baden, dacht hij: "Dat is onze Lieve
Heer." En hij zei: "Hoor eens, lieve Heer, wat bent u mager! De mensen
laten u zeker honger lijden; maar ik zal u elke dag de helft van mijn
eten brengen." Van nu af aan bracht hij aan het beeld iedere dag de
helft van zijn eten, en het beeld begon dit eten te gebruiken. Toen er
een paar weken voorbij waren, merkten de mensen, dat het beeld groter
werd, dik en stevig, en daar verbaasden ze zich erg over. De pastoor kon
het ook niet begrijpen, en hij bleef in de kerk en lette op de kleine
jongen, en toen zag hij hoe de kleine jongen zijn brood deelde met de
Moeder van God, en hoe zij het ook aannam.

Na een poos werd de jongen ziek en moest acht dagen in bed blijven. Toen
hij weer kon opstaan, was het eerste wat hij deed, zijn eten aan de
Moeder van God brengen. De pastoor liep hem achterna en hoorde hoe hij
sprak: "Lieve God, neem het me niet kwalijk, dat ik u zo lang niets heb
gebracht, maar ik ben ziek geweest, en ik kon niet opstaan."

Toen antwoordde het beeld hem en sprak: "Ik heb je goede wil gezien,
dat is voor mij voldoende; de volgende zondag mag je met mij op de
bruiloft komen." De jongen verheugde zich daar bijzonder over en
vertelde het aan de pastoor en die vroeg hem om nog eens te gaan vragen
aan het beeld, of hij er ook bij mocht zijn. "Nee," gaf het beeld ten
antwoord, "jij alleen." De pastoor wilde hem eerst voorbereiden en hem
het avondmaal geven, en dat vond de jongen heerlijk; en toen hem de
volgende zondag de hostie werd gegeven, viel hij neer, hij was dood, en
was ingegaan tot de eeuwige bruiloft.
