# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_hazelaar
# note: copyright of translation tbc

## De hazelaar 

Eens op een middag was het Kindeke Jezus in zijn wiegje gaan liggen en
hij was ingeslapen; en toen kwam zijn moeder bij de wieg, keek hem vol
geluk aan en sprak: "Ben je gaan slapen, kindje? Slaap zacht, ik zal
ondertussen naar het bos gaan en een handvol aardbeien voor je zoeken;
ik weet wel dat je het heerlijk zult vinden, als je wakker wordt."

Buiten in het bos vond zij een plek met de allermooiste aardbeien, maar
toen ze zich bukte om er één te plukken, toen sprong er uit het gras een
adder op. Zij schrok, ze liet de aardbeien staan en snelde weg. De adder
schoot haar achterna, maar de Moeder God - dat kun je je wel
voorstellen - wist wel raad. Ze verschool zich achter een hazelaarstruik
en bleef daar staan, tot de adder weer in de grond gekropen was.

Toen ging ze weer aardbeien plukken, en toen ze weer de weg naar huis
opging, zei ze: "Zoals de hazelaar ditmaal mijn beschermengel is
geweest, zo zal ze het voortaan ook voor alle mensen zijn." Daarom is
sinds oude tijden een groene hazelaartak de beste bescherming tegen
adders, slangen en wat er verder op aarde kruipt.
