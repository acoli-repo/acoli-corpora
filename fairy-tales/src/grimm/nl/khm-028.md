# author: Gebrüder Grimm
# source: tbc
# url: https://www.grimmstories.com/nl//grimm_sprookjes/het_zingende_botje
# note: copyright of translation tbc

## Het zingende botje 

Er was eens in een land een grote plaag; het was een wild zwijn dat bij
de boeren de akkers omwoelde, het vee doodde en de mensen met zijn
slagtanden het lichaam openreet. De koning loofde een grote beloning uit
voor ieder die het land van deze plaag bevrijden zou, maar het dier was
zó groot en zó sterk, dat niemand dicht in de buurt durfde te komen van
het bos waar het zich ophield. Uiteindelijk maakte de koning bekend dat
degene die het dier ving of doodde, zijn enige dochter tot vrouw zou
krijgen.

Nu leefden er in dat land twee broers, zoons van een arme boer. Zij
meldden zich beiden aan om het waagstuk te ondernemen. De oudste die
listig was en een groot verstand had, deed het uit hoogmoed, de jongste,
die onschuldig en dom was volgde de stem van zijn hart. De koning zei:
"Om meer kans te hebben het beest te vangen, moeten jullie ieder van
een andere kant het bos ingaan." Toen ging de oudste van de westkant en
de jongste van de oostkant het bos is. En toen de jongste een poos
gelopen had, kwam er een klein mannetje naar hem toe, die een zwarte
speer in de hand hield en zei: "Deze speer geef ik je, omdat je een
onschuldig en goed hart hebt; hiermee kun je onbevreesd op het wilde
zwijn afgaan zonder dat hij je kwaad kan doen." De jongen bedankte het
mannetje, nam de speer over zijn schouder en ging verder. Het duurde
niet lang, of hij zag het dier op hem afstormen. Maar hij hield de speer
voor zich uit. In blinde woede rende het zwijn daar zo krachtig op in,
dat zijn hart in tweeën gespleten werd. Toen nam de jongen het ondier op
zijn schouders en ging terug om het naar de koning te brengen.

Toen hij aan de andere kant van het bos eruit ging, stond daar aan de
ingang een huis, waar de mensen vrolijk dansten en wijn dronken. Daar
was zijn oudste broer heen gegaan, hij had gedacht, dat het beest toch
niet weg zou lopen, en hij wilde zich eerst wat moed indrinken. Toen hij
nu zijn jongste broer zag naderen met de buit over zijn schouders, liet
zijn jaloers en boosaardig hart hem niet met rust. Hij riep hem toe:
"Kom toch binnen, beste broer, rust wat uit en drink een beker wijn."
De jongste, die niets kwaads vermoedde, ging naar binnen, en vertelde
hem van het vriendelijke mannetje, dat hem de speer had gegeven, waarmee
hij het wilde zwijn had gedood.

De oudste hield hem daar tot 's avonds. Toen gingen ze samen weg. Maar
toen ze in de duisternis bij de brug over de beek kwamen, liet de oudste
de jongste voorgaan, en toen hij er midden op was, gaf hij hem van
achteren een klap zodat hij dood neerstortte. Hij begroef hem onder de
brug, pakte het zwijn op en bracht het naar de koning met de bewering
dat hij het had gedood. En toen kreeg hij van de koning de dochter tot
vrouw. Toen de jongste broer maar niet terugkeerde, zei hij: "Het zwijn
zal zijn lichaam wel hebben opengereten" en iedereen geloofde dat.

Maar daar er niets verborgen blijft voor God, zo zou ook deze misdaad
aan het licht komen. Vele jaren later dreef een herder eens een kudde
over de brug en zag in het zand van de beek een sneeuwwit botje liggen,
en hij dacht, dat het wel een goed mondstuk zou kunnen zijn. Hij ging
naar de beek, raapte het op en sneed er een mondstuk van voor zijn
hoorn. Toen hij er voor 't eerst op wilde blazen, begon tot zijn grote
verbazing het botje vanzelf te zingen:

"Lieve herder, hoor naar mij,
U blaast op een botje van mij,
Mijn broer heeft mij verslagen,
Onder de brug begraven,
Terwille van het wilde zwijn
Om de man van de prinses te zijn."

"Wat een wonderlijk hoorntje," zei de herder, "dat vanzelf gaat
zingen, dat moet ik naar de koning brengen." Toen hij ermee voor de
koning stond, begon het botje weer te zingen. De koning begreep het en
liet de aarde onder de brug omspitten, en toen kwam het hele geraamte
van de vermoorde jongeling te voorschijn. De slechte broer kon de
misdaad niet ontkennen; hij werd in een zak genaaid en levend
verdronken. Het gebeente van de vermoorde echter werd op het kerkhof in
een prachtig graf ter ruste gelegd.
