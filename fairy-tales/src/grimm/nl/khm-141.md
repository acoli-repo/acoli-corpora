# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/het_lammetje_en_het_visje
# note: copyright of translation tbc

## Het lammetje en het visje 

Er waren eens een broertje en een zusje, en die hielden ontzettend veel
van elkaar. Hun eigen moeder was gestorven, en ze hadden een
stiefmoeder, die hen niet aardig vond en hun stiekem allerlei verdriet
deed. Eens speelde het tweetal met andere kinderen voor 't huis; en bij
de wei was een vijver, die reikte tot opzij van 't huis. De kinderen
liepen daaromheen en speelden krijgertje en ze hadden een aftelrijmpje:

"Eenke, beenke, laat me leven
'k zal je ook een vogeltje geven,
vogeltje moet een strootje zoeken,
strootje zal ik 't koetje geven,
koetje moet me melk geven,
melk zal ik de bakker geven,
bakker zal me koekjes bakken,
koekjes zal ik de kat geven,
de kat die moet de muizen vangen,
de muizen zal ik in de rook hangen
en ik zal ze drogen."

Ze stonden dan in een kring, en op wie het woordje 'drogen' viel, die
moest weglopen, en de anderen liepen hem dan na en vingen hem. Terwijl
ze daar zo vrolijk rond joelden, keek de stiefmoeder uit 't raam en ze
ergerde zich eraan. Ze kende de zwarte kunst, en toen betoverde ze hen
allebei, het broertje in een vis en het zusje in een lam. Het visje zwom
heen en weer in de vijver en was treurig, en het lammetje liep in de wei
en was treurig en het at geen halmpje. Zo gebeurde het een hele tijd, en
nu kwamen er gasten op het slot. De boze stiefmoeder dacht: "Nu is het
een goede gelegenheid," en zij riep de kok en zei: "Haal het lammetje
uit de wei en slacht het, we hebben anders niets voor de gasten." De
kok haalde het lam en bracht het naar de keuken en bond zijn poten vast:
dat liet het geduldig toe. Toen hij z'n slagersmes gehaald had en het
op de drempel wette, zag hij, hoe een visje in het water voor de
gootsteenafloop heen en weer zwom en naar hem keek. Maar dat was het
broertje; want toen het visje gezien had, hoe de kok het lammetje
wegbracht, was het in de vijver gezwommen tot bij het huis. Toen riep
het lammetje:

"Ach broertje in het diepe meer,
wat doet mij nu het hartje zeer!
De kok heeft 't mes geslepen,
en wil me 't hart doorsteken."

En het visje gaf ten antwoord:

"Ach mijn zusje op het droge,
wat doet mij nu het hartje zeer,
al in dit diepe meer."

Toen de kok hoorde dat het lammetje spreken kon en zo treurige woorden
naar 't visje riep, schrok hij en dacht dat het geen gewoon lammetje
moest zijn, maar dat het wel eens betoverd kon zijn door de boze vrouw
des huizes. Hij zei: "Wees maar stil, ik zal je niet slachten," en hij
nam een ander dier en maakte dat klaar voor de gasten en bracht het lam
naar een aardige boerin, en die vertelde hij alles wat hij gezien en
gehoord had. Maar de boerin was juist de min van het zusje geweest, en
vermoedde dadelijk, wie het was; en ze ging ermee naar een wijze vrouw.
De wijze vrouw sprak de zegen uit over het lammetje en het visje en
daardoor kregen ze hun mensengedaante weer terug; en toen bracht ze hen
beiden naar een klein huisje in een groot bos, en daar leefden ze wel
alleen en eenzaam, maar heel gelukkig en tevreden.
