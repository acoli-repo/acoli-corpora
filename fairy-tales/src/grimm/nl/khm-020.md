# author: Gebrüder Grimm
# source: tbc
# url: https://www.grimmstories.com/nl//grimm_sprookjes/het_dappere_snijdertje
# note: copyright of translation tbc

## Het dappere snijdertje (Zeven in één klap) 

Op een mooie zomermorgen zat een snijdertje op zijn tafel voor het
venster; hij was opgewekt en naaide dat het een aard had. Toen kwam een
boerenvrouw de straat af en riep: "Moes te koop! Moes te koop!" Dat
klonk het snijdertje heerlijk in de oren: hij stak zijn kleine hoofd uit
het raam en riep: "Kom maar boven vrouwtjelief, hier kun je je moes
kwijt."

De vrouw klom de drie steile trappen op naar het snijdertje, en ze moest
al haar manden met vruchtenmoes voor hem uitpakken. Hij bekeek alles,
nam van iedere soort in de hand, rook eraan, en zei tenslotte: "Dat is
lekkere jam, weeg me vier lood af, en als 't een kwart pond wordt, is
het ook niet erg." De vrouw die gehoopt had een flinke bestelling te
krijgen, gaf hem de vier lood, maar ze ging knorrend en brommend weg.
"Nu, God zegen de maaltijd," zei het snijdertje, "dit zal mij kracht
en moed geven," en hij haalde een brood uit de kast, sneed overdwars
een hele snee af, en streek er de jam overheen als beleg. "Dat zal niet
kwaad smaken," zei hij, "maar eerst moet dat buis nog klaar, voor ik
mijn tanden in het eten zet." Hij legde het brood naast zich, naaide
verder en maakte steeds grotere steken van puur plezier.

Intussen steeg de geur van de moes langs de wanden omhoog, waar een
massa vliegen zat. Ze werden er door gelokt, en streken in zwermen op
het brood neer. "Nou, wie heeft jullie uitgenodigd?" sprak het
snijdertje, en hij joeg de ongenode gasten weg. Maar de vliegen die geen
Hollands verstonden, lieten zich niet wegjagen, maar kwamen terug in
steeds groter getale. Toen liep het snijdertje de gal over, hij haalde
uit zijn voorraad een grote lap, "wacht, ik zal jullie!" en hij sloeg
er zonder genade op los. Toen hij de lap eraf trok en telde hoeveel er
waren, lagen daar niet minder dan zeven vliegen dood met uitgestrekte
poten. "Ben je zó'n held?" vroeg hij en bewonderde zijn grote
dapperheid, "dat mag de hele stad wel eens weten." Haastig knipte de
snijder een gordel, naaide hem dicht en stikte er met grote letters op:
zeven in één klap! "Wat, de hele stad?" zei hij toen, "de hele wereld
zal het weten!" en zijn hart hamerde van blijdschap als een
lammestaartje. Het snijdertje bond zich de gordel om en wilde de wijde
wereld in, want hij meende, dat zijn werkplaats te klein was voor zoveel
dapperheid. Voor hij weg trok, zocht hij in 't huis na, of er niet nog
iets was, wat hij mee kon nemen; maar hij vond niets anders dan een oud
stuk kaas, en dat stak hij bij zich. Voor de poort zag hij een vogel,
die verward was in de struiken; die moest bij de kaas in z'n zak.

Dapper ging hij nu op weg, en daar hij licht en vlug was, voelde hij
geen moeheid. De weg voerde hem naar een berg, en toen hij de hoogste
top had bereikt, zat daar een geweldige reus, die rustig op alles
neerkeek. Het snijdertje ging heel trouwhartig op hem toe, en sprak hem
aan: "Goedenmorgen, kameraad, zeg, kijk je de wereld eens aan? Ik ben
juist op weg naar de wijde wereld en ik wil er mijn geluk proberen. Heb
je zin om mee te gaan?" De reus keek het snijdertje verachtelijk aan en
zei: "Lomperd! armzalig kereltje!" - "Dat zou je denken," zei het
snijdertje, knoopte de mantel los en liet de gordel zien, "daar kan je
lezen, hoe ik ben." De reus las: "zeven in één klap!" Hij dacht dat
't mensen waren, die het snijdertje had neergeslagen, en hij kreeg een
beetje respect voor hem.

Toch wilde hij hem eerst op de proef stellen; hij nam een steen in zijn
hand en drukte die in elkaar, zodat het water eruit droop. "Doe me dat
eens na," zei de reus, "als je zo sterk bent." - "Is dat alles?"
zei het snijdertje, "dat vinden wij kinderachtig," greep in zijn zak,
pakte de kaas en drukte hem samen, zodat het vocht eruit liep. "Zeg,"
zei hij, "is dat nog niet een beetje beter?" De reus wist niet wat hij
zeggen moest, en hij kon het van dat manneke niet geloven. Toen hief de
reus een steen op en wierp die zo hoog, dat men hem met het blote oog
nauwelijks meer zien kon: "Nou jij, kleine aardappel, doe me dat eens
na." - "Een goede worp," zei het snijdertje, "maar jouw steen moest
weer op de aarde terug vallen, ik zal er een opgooien, zo hoog, dat hij
helemaal niet meer valt." Hij greep in zijn zak, pakte de vogel en
gooide hem omhoog. De vogel, blij met zijn vrijheid, steeg omhoog, vloog
weg en kwam niet meer terug. "Hoe bevalt je dat stukje, kameraad?"
vroeg het snijdertje. "Gooien kan je wel," zei de reus, "maar nu
zullen we nog eens zien, of je iets kunt dragen."

Hij bracht het snijdertje naar een geweldige eik, die geveld ter aarde
lag, en zei: "Als je sterk genoeg bent, help me dan de boom het bos uit
te dragen." - "Graag," antwoordde het mannetje, "neem jij dan de
stam, dan neem ik de takken en de twijgen, dat is het grootste en het
zwaarste deel." De reus nam de stam op zijn schouder, maar het
snijdertje ging op een tak zitten, en de reus, die niet kon omkijken,
droeg de boom alleen en het snijdertje erbij. Deze was, achteraan, heel
vrolijk en floot het liedje "Daar reden drie snijdertjes uit de
poort," alsof het sjouwen een kleinigheid was. De reus sleepte zijn
zware last een eind mee, toen kon hij niet verder en riep: "Pas op! ik
moet de boom laten vallen." De snijder sprong er vlug af, pakte de boom
met beide armen beet, alsof hij hem zo aldoor had getorst, en zei tegen
de reus: "Nou ben je zo'n grote kerel en je kunt niet eens een boom
dragen." Samen gingen ze verder. Toen kwamen ze langs een kersenboom,
en de reus pakte de kroon waar de sappigste vruchten hingen, boog hem
naar beneden, gaf die aan het snijdertje om vast te houden en zei hem
dat hij moest eten. Maar het snijdertje was veel te zwak om die boom te
houden, en toen de reus losliet, ging de boom omhoog, en het snijdertje
mee de lucht in. Toen hij weer zonder letsel op de grond stond, ze de
reus: "Wat nu? Kan je zo'n zwak boompje niet eens neer houden?" -
"Kracht genoeg," zei het snijdertje, "denk je dat dat voor mij iets
was -- ik, die er zeven in één klap sla? Ik ben over de boom gesprongen,
omdat er jagers aan het schieten zijn in de struiken. Spring ook maar
zo, als je kunt." De reus probeerde het, en kon niet over de boom heen,
maar hij bleef in de takken hangen en het snijdertje was hem weer de
baas geweest.

De reus zei nu: "Als je zo'n dappere kerel bent, kom dan bij ons in
't hol en slaap bij ons." Het snijdertje wilde wel en ging mee. Ze
kwamen in 't hol, waar meer reuzen zaten, bij 't vuur elk met een
gebraden schaap in de hand. Ze aten. Het snijdertje keek om zich heen en
dacht: "Het is hier toch heel wat ruimer dan in mijn werkplaats." De
reus wees hem een bed, daar moest hij maar in gaan liggen en eens
uitslapen. Maar 't snijdertje vond 't bed te groot, ging er niet in,
maar kroop in een hoekje. Toen het middernacht was, en de reus dacht dat
het snijdertje al lang sliep, stond hij op, nam een grote ijzeren stang
en sloeg het bed met één slag in tweeën en hij dacht dat hij die
sprinkhaan nu wel kwijt was. Vroeg in de morgen gingen de reuzen het bos
in, ze hadden 't hele snijdertje vergeten, daar kwam 't ineens heel
vrolijk en zelfbewust aan. De reuzen schrokken, waren bang dat hij hen
allen dood zou slaan en liepen haastig weg.

Maar het snijdertje trok verder, steeds z'n spitse neus achterna. Toen
hij een eind gelopen had, kwam hij in de tuin van een paleis en omdat
hij moe was, ging hij in 't gras liggen en sliep in. Terwijl hij lag te
slapen, kwamen de mensen, bekeken hem en lazen op zijn gordel: "Zeven
in één klap." - "Och," zeiden ze, "wat wil die grote krijgsheld hier
midden in de vrede? Dat zal wel een groot heer zijn." Zij gingen zijn
komst aan de koning vertellen: als er oorlog kwam, zou dat wel een
bruikbaar en belangrijk man zijn, die ze zeker niet moesten laten
vertrekken. Dat vond de koning een goede raad, hij zond een paar mensen
van de hofhouding naar de man toe, om, als hij wakker was geworden, hem
een aanbod te doen voor het leger. De afgezanten bleven bij de slapende
staan, wachtten geduldig tot hij zich uit ging rekken en zijn ogen
uitwreef, en brachten toen het aanbod over. "Daarom ben ik juist
gekomen," zei hij, "en ik ben bereid, in dienst van de koning te
treden."

Dus werd hij ontvangen, en hem werd een afzonderlijke woning aangeboden.
Maar de soldaten moesten niets van het snijdertje hebben en wensten hem
duizend mijlen ver. "Wat moet daarvan komen?" zeiden ze onder elkaar,
"als wij ruzie met hem krijgen en hij slaat er op, dan slaat hij er in
één slag zeven dood. Dan kunnen wij niet meer bestaan." Zo namen ze een
besluit, togen allemaal samen naar de koning en vroegen hun ontslag.
"Wij zijn er niet," zeiden ze, "om te werken met iemand die er zeven
in één klap kan doodslaan." De koning werd bedroefd, dat hij om die ene
held al zijn trouwe soldaten moest verliezen; hij wilde dat hij nooit
van zijn bestaan had gehoord, en hij wilde wel dat hij hem kwijt kon.
Toch durfde hij hem niet te ontslaan, uit vrees dat de man hem en zijn
volk allemaal samen dood zou slaan, en zich tenslotte op de troon zou
nestelen. Hij dacht er lang over na en eindelijk wist hij raad. Hij zond
een boodschap naar het snijdertje.

Omdat hij zo'n krijgsheld was, wilde hij hem iets aanbieden. In een
groot bos in zijn land woonden twee reuzen, die met roof, moord, brand
en plundering veel kwaad stichtten. Niemand durfde hen te naderen. Als
het snijdertje die twee reuzen kon doden, zou de koning hem zijn dochter
tot vrouw geven en het halve koninkrijk als bruidsschat, honderd ruiters
mochten meegaan als hulp. "Dat zou nog eens wat zijn voor een man als
ik," zei het snijdertje bij zichzelf, "een mooie prinses en een half
koninkrijk, zo iets krijg je niet elke dag." - "Wel ja," was zijn
antwoord, "die reuzen zal ik wel aan kunnen en die honderd ruiters heb
ik er niet bij nodig, wie zeven in één klap slaat, hoeft zich om twee
niet te bekommeren."

Het snijdertje trok er op uit, en de honderd ruiters reden achter hem
aan. Toen hij aan de rand van het bos kwam, sprak hij tot zijn geleide:
"Blijf hier maar wachten, de reuzen neem ik wel alleen." Toen sprong
hij het bos in, en keek links en rechts. Na korte tijd kreeg hij de twee
reuzen in 't oog: ze lagen onder een boom te slapen en snurkten dat de
takken op en neer woeien. Het snijdertje, vastberaden, deed zijn beide
zakken vol stenen en klom in de boom. Middenin liet hij zich op een
grote tak glijden, tot hij vlak boven de slapers zat. Toen liet hij de
ene reus een steen op de borst vallen en nog één en nog één. Eerst
merkte de reus niets, toen opeens werd hij wakker, stootte zijn gezel
aan en zei: "Waarom sla je mij?" - "Je droomt," zei de ander, "ik
sla je niet." Ze gingen weer slapen, toen gooide het snijdertje een
steen op de andere reus. "Wat," zei de ander, "waarom gooi je naar
mij?" - "Ik gooi niet," zei de eerste brommend. Ze kibbelden een
poos, werden weer moe en hun ogen gingen weer dicht. Weer begon het
snijdertje zijn spel, hij zocht de dikste steen, en gooide die de eerste
reus op z'n borst. "Dat is te kras!" riep die, sprong woedend op en
gooide zijn makker tegen de boom, zodat die trilde. De ander betaalde
hem echter met gelijke munt, en ze werden zo driftig, dat ze bomen
uittrokken, op elkaar lossloegen, tot ze beiden ter aarde vielen. Nu
sprong het snijdertje omlaag. "Gelukkig maar," zei hij, "dat ze de
boom waarin ik zat, niet hebben uitgerukt, anders had ik als een
eekhoorntje van de ene boom in de andere moeten wippen!" Hij trok toen
zijn zwaard en gaf elk van de reuzen een paar zware slagen in de borst,
toen ging hij weg, liep naar zijn ruiters en sprak: "Het is gebeurd. Ik
heb ze allebei gedood; maar het is er hard toegegaan: ze hebben in hun
angst bomen uitgetrokken en zich daarmee verweerd, maar het hielp
allemaal niets, wanneer er iemand bij is als ik, die er zeven slaat in
één klap." - "Bent u dan niet gewond?" vroegen de ruiters. "Dat gaat
best," antwoordde het snijdertje, "geen haar hebben ze me gekrenkt."
Dat wilden de ruiters niet geloven en ze reden het bos is, waar ze
weldra de reuzen vonden, badend in hun bloed en overal in het rond
uitgerukte boomstammen!

Het snijdertje kwam nu bij de koning om de beloofde prijs, maar die had
spijt van zijn belofte en zon weer op een middel om zich de held van de
hals te schuiven. "Voor je mijn dochter krijgt en het halve
koninkrijk," zei hij, "moet je nog eenmaal een heldendaad verrichten.
In het bos loopt een eenhoorn rond. Hij richt overal schade aan. Hem
moet je eerst nog vangen." - "Voor een eenhoorn ben ik nog minder bang
dan voor twee reuzen. Zeven in één klap, dat is mijn kracht." Hij
voorzag zich van een touw en een bijl, ging het bos weer in, en liet
zijn geleide weer wachten. Lang hoefde hij niet te zoeken, de eenhoorn
kwam er weldra aan en sprong recht op het snijdertje af, alsof hij hem
zonder uitstel op de hoorn wilde nemen. "Rustig, rustig," zei hij,
"zo gauw gaat het niet!" Hij bleef staan en wachtte, tot het dier
vlakbij was; dan sprong hij heel vlug achter een boom. Maar de eenhoorn
was met een aanloop tegen de boom opgevlogen en spietste zijn hoorn zo
stijf in de stam, dat hij hem niet weer weg kon trekken. En zo was hij
gevangen. "Daar heb ik hem in de knip," zei het snijdertje, kwam
achter de boom vandaan, legde z'n touw om de hals van de eenhoorn,
hakte met zijn bijl de hoorn uit de boom, en toen alles klaar was,
leidde hij hem aan het touw naar de koning.

Maar de koning wilde hem het beloofde nog niet geven en stelde een derde
eis. Het snijdertje moest voor de bruiloft nog een wild zwijn vangen,
dat grote last in 't bos veroorzaakte, en daarbij moesten de jagers hem
helpen. "Best," zei het snijdertje, "dat is kinderwerk." De jagers
nam hij niet eens mee tot hun groot genoegen want ze kenden dat wilde
zwijn en ze hadden geen zin het nog eens te ontmoeten. Toen het wild
zwijn de snijder zag, kwam het schuimbekkend en met dreigende slagtanden
op hem afgerend en wilde hem omverwerpen, maar de snelle held sprong in
een boskapelletje dat daar stond, en met één sprong weer het venster
uit. Het wild zwijn was achter hem aan naar binnen gedraafd, maar 't
snijdertje liep vlug om en sloeg de deur van 't kapelletje dicht. Nu
was 't woedende dier opgesloten, en 't was veel te dom en te dik om
uit het raam te springen. Het snijdertje ging de jagers halen: ze
moesten de gevangene zelf zien, maar de held stapte naar de koning, die
nu, goedschiks of kwaadschiks, zijn belofte moest houden, en hem zijn
dochter gaf en 't halve koninkrijk toe. Had hij geweten dat het geen
held was, maar een snijdertje, dat voor hem stond, dan had hij het nog
erger gevonden. De bruiloft werd dus met veel pracht en weinig plezier
gehouden en 't snijdertje werd koning. Na een poos hoorde de koningin
's nachts, hoe haar man in de droom sprak. "Jongen, eerst 't buis en
dan gauw de broek naaien, anders sla ik je met de maatstok om je oren."
Nu wist ze in welke steeg de jonge koning geboren was, en de volgende
morgen klaagde ze bij haar vader haar nood, hij moest haar toch afhelpen
van een man die een geboren snijdertje was. De koning troostte haar en
zei: "Laat vannacht de deur van de slaapkamer open. Mijn lakeien zullen
buiten staan en als hij in slaap is, komen ze binnen, slaan hem in
boeien en dragen hem naar een schip, dat hem de wijde wereld in zal
varen." De vrouw vond het best, maar 's konings wapendrager die de
jonge koning aardig vond, had alles gehoord en bracht alles over. "Daar
zullen we een stokje voor steken," zei het snijdertje. 's Avonds ging
hij gewoon met zijn vrouw naar bed; toen zij geloofde dat hij sliep,
stond ze op, deed de deur open en ging weer liggen. Het snijdertje dat
maar deed alsof hij sliep, begon met luide stem te roepen: "Jongen!
eerst 't buis en dan gauw de broek naaien, anders sla ik je met de
maatstok om je oren. Zeven sloeg ik in één klap, twee reuzen heb ik
gedood, een eenhoorn gevangen en een wild zwijn en zou ik dan nog bang
zijn voor die lakeien buiten de kamerdeur?" Toen ze het snijdertje zo
hoorden, joeg hij hun de schrik op 't lijf. Ze liepen of de wilde jacht
hun op de hielen zat, en niemand wilde zich meer met hem meten. Zo was
en bleef het snijdertje al z'n levensdagen een koning!
