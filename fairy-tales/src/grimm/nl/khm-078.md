# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_oude_grootvader_en_zijn_kleinzoon
# note: copyright of translation tbc

## De oude grootvader en zijn kleinzoon 

Er was eens een stokoude man; zijn ogen waren troebel geworden, zijn
oren doof, en zijn knieën knikten. Als hij aan tafel zat en zijn lepel
nauwelijks kon vasthouden, morste hij de soep op het tafellaken en hij
liet ook weer wat uit zijn mond lopen. Zijn zoon en diens vrouw gruwden
daarvan en daarom moest de oude grootvader tenslotte in de hoek achter
de kachel gaan zitten, en ze gaven het eten in een aarden schotel en
bovendien niet eens genoeg; dan keek hij bedroefd naar de tafel en zijn
ogen werden vochtig. Tenslotte konden zijn bevende handen het schoteltje
niet meer vasthouden, het viel op de grond en brak.

De jonge vrouw werd boos, maar zij zei niets en zuchtte alleen maar.
Toen kocht ze voor hem een houten bakje voor een paar stuivers en daar
moest hij uit eten. Terwijl ze zo bij elkaar zitten, zien ze dat het
kleinzoontje van vier jaar kleine plankjes bij elkaar raapt. "Wat doe
je daar?" vraagt de vader. "Ik ga een houten bakje maken," antwoordde
het kind, "daar moeten vader en moeder uit eten als ik groot ben." Man
en vrouw keken elkaar een poos aan en begonnen beiden te huilen. Meteen
haalden zij de oude grootvader weer aan tafel en lieten hem voortaan
altijd meeëten en zeiden niets als hij een beetje morste.
