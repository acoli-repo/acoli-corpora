# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/de_kleermaker_in_de_hemel
# note: copyright of translation tbc

## De kleermaker in de hemel 

Eens gebeurde het, dat, op een mooie dag, onze Lieve Heer een wandeling
ging maken in de tuin van de hemel, en Hij nam alle apostelen en alle
heiligen mee, zodat er niemand meer in de hemel overbleef dan de heilige
Petrus. Onze Lieve Heer had hem bevolen om in die tussentijd niemand
binnen te laten, dus stond Petrus bij de hemelpoort en hield wacht.

Het duurde niet lang, of iemand kwam aankloppen. Petrus vroeg, wie het
was en wat hij wilde. "Ik ben een arme, eerlijke kleermaker,"
antwoordde een benepen stemmetje, "die toegang vraagt." -
"Eerlijk?!" zei Petrus, "zeker als de dief aan de galg. Je had altijd
lange vingers en je hebt heel wat mensen stof afgezet. In de hemel kom
je niet, Onze Heer heeft me verboden, om iemand binnen te laten, zolang
Hij er niet is." - "Wees toch barmhartig!" riep de kleermaker,
"Kleine stukjes afval die vanzelf van de kniptafel vallen, dat is geen
diefstal, daar praten we niet eens over. Kijk, ik hink en ik heb van de
lange weg blaren aan mijn voeten, ik kan onmogelijk terug. Laat mij maar
binnen. Ik zal het vuile werk doen. Ik wil met kinderen sjouwen, luiers
spoelen, banken afnemen en drogen, en kapotte kleren maken."

Nu liet Petrus zich vermurwen en opende de hemelpoort net zo ver voor de
kreupele kleermaker, dat z'n magere lijf door de kier kon. Hij moest
maar in een hoekje achter de deur gaan zitten en daar heel stil en koest
zijn, zodat onze Lieve Heer als Hij terugkwam, hem niet zien zou en boos
worden. De kleermaker deed het, maar toen Petrus eens de deur uitging,
stond hij stil op, en ging nieuwsgierig in alle hoeken van de hemel
kijken, en nam alles eens goed op. Eindelijk kwam hij bij een plek, daar
stonden veel mooie, kostelijke stoelen in een kring en in het midden
stond een gouden zetel, met schitterende edelstenen bezet, die ook veel
hoger was dan de andere stoelen, en er stond een gouden voetenbank voor.
Maar dat was de troon waarop Onze Lieve Heer zat als hij thuis was en
daarvandaan kon men alles zien wat er op aarde gebeurde.

De kleermaker bleef een hele poos bij die troon staan kijken, want dat
vond hij nog het mooiste van alles. Eindelijk kon hij zijn
nieuwsgierigheid niet meer bedwingen, klom erop en ging erop zitten.
Toen zag hij alles wat op aarde gebeurde; en hij zag een oude, lelijke
vrouw; ze stond bij een beek te wassen en ze legde twee sluiers
heimelijk opzij. De kleermaker werd daar zo woedend om, dat hij de
gouden voetenbank greep en door de hemel op aarde gooide naar de oude
dievegge toe. Maar daar hij de voetenbank niet meer terug kon halen,
sloop hij verlegen van de troon weg en kroop stilletjes naar z'n
plaatsje achter de deur en deed of er geen vuiltje aan de lucht was.

Toen de Heer en Meester met het hemelse gevolg weer terugkwam, zag hij
het kleermakertje achter de deur niet; maar toen Hij op de troon ging
zitten, was de voetenbank er niet. Hij vroeg aan Petrus, waar de
voetenbank gebleven was, maar Petrus wist er niets van. Toen vroeg Hij
verder, of Petrus niemand binnengelaten had. "Ik zou niemand weten,"
zie Petrus, "dan een manke kleermaker, die nog achter de deur zit te
wachten." Toen liet Onze Lieve Heer de kleermaker komen en vroeg hem of
hij de voetenbank soms weggenomen had en waar hij hem neergezet had.

"O Heer," zei de kleermaker verheugd, "ik heb hem in woede naar de
aarde geworpen, naar een oud mens dat ik bij 't wassen twee sluiers zag
stelen." - "O jij schelm," sprak de Heer, "als het recht zo ging als
jij het doet, hoe denk je dan dat het met jou gesteld zou zijn? Ik zou
al lang geen stoelen, geen banken, ja zelfs geen pook meer hier hebben
gehad, maar alles naar de zondaren geworpen hebben. Voortaan kun je niet
meer in de hemel blijven, maar je moet weer naar buiten voor de poort;
zie dan maar waar je terecht komt. Hier mag niemand straffen dan Ik
alleen, de Heer."

Petrus moest de kleermaker weer buiten de poort brengen, en omdat hij
kapotte schoenen had en voeten vol blaren, nam hij een stok in de hand
en trok naar 'Wacht-een-Wijle' waar de dappere soldaten zitten te
drinken!
