# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_twaalf_apostelen
# note: copyright of translation tbc

## De twaalf apostelen 

Driehonderd jaren voor de geboorte van Christus leefde er eens een
moeder en die had twaalf zonen, maar ze was zo arm en had zo weinig, dat
ze niet wist, waarmee ze hen langer in leven kon houden. Dagelijks bad
ze tot God, dat hij haar geven zou dat al haar zonen met de komende
Heiland op aarde samen mochten zijn.

Toen nu hun armoede steeds groter werd, zond ze de een na de ander de
wijde wereld in, om hun eigen brood te verdienen. De oudste heette
Petrus, die trok weg en had al een heel eind gelopen, een hele dagreis
lang, toen hij bij een groot bos kwam. Hij zocht een uitweg, maar hij
kon er geen vinden, en hij raakte steeds dieper in het bos verdwaald;
daarbij kreeg hij zo'n geweldige honger, dat hij zich nauwelijks
staande kon houden. Tenslotte was hij zo verzwakt, dat hij moest blijven
liggen, en hij dacht dat de dood nabij was.

Daar stond opeens, naast hem, een kleine jongen, glanzend en mooi en
beminnelijk als een engel. Het kind sloeg de handjes in elkaar, zodat
hij wel moest opkijken en hem aankijken. Toen sprak het: "Waarom zit je
daar zo bedroefd?" - "Ach," zei Petrus, "ik trek de wereld rond en
probeer mijn brood te verdienen; dat ik de beloofde Heiland nog eens
zien zal, dat wil ik het allerliefst." Het kind zei: "Kom maar mee,
dan zal je wens worden vervuld." En hij nam de arme Petrus bij de hand
en bracht hem tussen rotsen door bij een groot hol.

Toen ze daar binnenkwamen, blonk alles van goud, van zilver en van
kristal, en in het midden stonden er twaalf wiegen naast elkaar. Toen
zei het engeltje: "Ga maar in de eerste liggen en slaap een beetje, ik
zal je wel wiegen." Petrus deed het, en het engeltje ging voor hem
zingen en wiegde hem zo lang tot hij ingeslapen was. Terwijl hij sliep,
kwam de tweede broer, die ook door z'n beschermengel werd
binnengebracht; en die werd net als de eerste in slaap gewiegd, en zo
kwamen de anderen één voor één, tot ze alle twaalf in hun gouden wiegen
lagen te slapen.

En zij bleven driehonderd jaar doorslapen, tot in de nacht waarin de
Heiland van deze wereld geboren werd. Toen ontwaakten ze en ze waren bij
hem op aarde en ze werden de twaalf apostelen genoemd.
