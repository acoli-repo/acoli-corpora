# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/de_waternimf
# note: copyright of translation tbc

## De waternimf 

Een broertje en zusje speelden eens bij een bron, en terwijl ze zo
speelden, plompten ze er allebei in. Beneden was een waternimf, en die
zei: "Nou heb ik jullie, nou kun je mooi voor me werken," en ze
sleurde hen mee. Het meisje gaf ze verward, lelijk vlas te spinnen, en
ze moest water scheppen in een hol vat, en de jongen moest een boom
kappen met een stompe bijl, en ze kregen niets te eten dan keiharde
meelballen.

Toen werden de kinderen tenslotte zo ongeduldig, dat ze wachtten tot op
een zondag de nimf naar de kerk was en toen liepen ze weg. De kerk was
uit en nu zag de nimf dat de vogels gevlogen waren en ze zetten hen na
met grote sprongen. De kinderen zagen haar al uit de verte, en het
meisje gooide een borstel achter zich, en dat werd een grote
borstelberg, met duizenden en nog eens duizenden stekels, waar de nimf
met grote woede overheen moest klimmen, maar eindelijk kwam ze toch aan
de andere kant.

Toen de kinderen dat zagen, gooide de jongen een kam achter zich, dat
werd een grote kamberg met duizendmaal duizend tanden, maar de nimf wist
er zich aan vast te houden en kwam er tenslotte toch overheen. Eindelijk
gooide het meisje een spiegel naar achteren, en die werd een
spiegelberg, zo glad, zo glad, dat ze er onmogelijk over kon. Toen dacht
ze: "Ik zal gauw naar huis gaan en mijn bijl halen en de spiegelberg in
stukken hakken." Maar terwijl ze terug kwam en de spiegelberg in
stukken hakte, waren de kinderen al lang ver weg, en de waternimf moest
haar toevlucht weer tot de bron zoeken.
