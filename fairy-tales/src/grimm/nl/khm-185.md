# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_hoefnagel
# note: copyright of translation tbc

## De hoefnagel 

Er was eens een koopman. Hij was op de jaarmarkt geweest en had daar
goede zaken gedaan, alle waren verkocht en z'n geldkas gespekt met goud
en met zilver.
Hij wilde nu naar huis, en hij wilde vóór het aanbreken van de nacht
weer thuis zijn. Dus zette hij zijn tas met geld op het paard, en reed
weg.

's Middags pauzeerde hij in een grote stad, en toen hij verder wilde,
bracht de huisknecht het paard, maar zei: "Mijnheer! aan 't linker
achterbeen is een nagel uit 't hoefijzer." - "Laat maar," antwoordde
de koopman, "die zes uur die ik nog te rijden heb, zal dat ijzer wel
houden. Ik heb haast."

In de namiddag stopte hij nog eens, was afgestegen en liet het paard
brood geven. De knecht kwam de gelagkamer binnen en zei: "Mijnheer, er
mist een hoefijzer aan 't linkerachterbeen van uw paard. Zal ik het
naar de hoefsmid brengen?" - "Laat maar," zei de heer, "die paar uur
die ik nog rijden moet, zal 't paard nog wel uithouden. Ik heb haast."
En hij reed weg.

Het duurde niet lang, of het paard begon te hinken. Hij hinkte niet
lang, of hij ging kreupel, en hij was niet lang kreupel geweest, of hij
viel en brak een been.
De koopman moest het paard achterlaten, de tas afgespen, op z'n
schouder nemen en te voet naar huis gaan, waar hij pas diep in de nacht
aankwam.

"Van al mijn ongeluk," zei hij tegen zich zelf, "is die verwenste
hoefnagel de schuld." Haast u langzaam!
