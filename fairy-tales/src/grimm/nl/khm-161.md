# author: Gebrüder Grimm
# source: tbc
# url: https://www.grimmstories.com/nl//grimm_sprookjes/raadselsprookje
# note: copyright of translation tbc

## Raadselsprookje 

Drie vrouwen waren in bloemen omgetoverd. Ze stonden buiten op het land,
maar één van hen mocht 's nachts thuis zijn. En die zei eens tegen haar
man, toen de dag weer aanbrak en ze weer naar 't land moest naar haar
makkers om een bloem te worden: "Als je me vanmorgen komt plukken, dan
ben ik verlost en kan voortaan bij je blijven." En zo gebeurde het.
Maar nu is de vraag: hoe heeft de man haar herkend, want alle drie de
bloemen waren volkomen gelijk en er was geen enkel onderscheid tussen?

Het antwoord is: "Omdat ze 's nachts in haar huis geweest was en niet
buiten, was er geen dauw op haar gevallen, zoals op de andere twee. En
daar heeft haar man haar aan herkend."
