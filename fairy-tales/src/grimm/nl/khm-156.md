# author: Gebrüder Grimm
# source: tbc
# url: https://www.grimmstories.com/nl//grimm_sprookjes/bruidskeuze
# note: copyright of translation tbc

## Bruidskeuze 

Er was eens een jonge herder; hij wilde gaan trouwen en hij kende drie
zusters, en de één was nog mooier dan de ander; de keus was moeilijk en
hij kon maar niet besluiten om één van hen te nemen.

Toen vroeg hij zijn moeder om raad; en zij zei: "Nodig ze alle drie uit
en zet ze een stuk kaas voor; dan moet je goed opletten, hoe ze hem
eten."

Dat deed de jongeman; maar de eerste hapte de kaas met korst en al op;
de tweede sneed inderhaast de korst ervan af, maar in haar haast liet ze
er nog heel wat aan zitten en gooide dat ook weg; de derde sneed het
korstje zorgvuldig weg, niet te veel en niet te weinig. Dat vertelde de
herder aan zijn moeder, en zij zei: "Neem jij die derde tot vrouw."
Dat deed hij, en hij had een tevreden en gelukkig leven met haar.
