# author: Gebrüder Grimm
# source: tbc
# url: https://www.grimmstories.com/nl//grimm_sprookjes/het_boertje_in_de_hemel
# note: copyright of translation tbc

## Het boertje in de hemel 

Eens op een keer was er een arm, heel vroom boertje gestorven, en hij
kwam toen voor de poort van de hemel. En tegelijkertijd is er een heel
erg rijke heer geweest en die wou óók de hemel in. Daar kwam Sint Pieter
met de sleutel, en hij doet open en laat de heer binnen, maar het
boertje had hij, naar 't scheen, niet gezien, en meteen ging de poort
weer dicht. Nu kon 't boertje van buiten horen, hoe de meneer met alle
mogelijke vreugde in de hemel werd opgenomen en hoe ze daarbinnen muziek
maakten en zongen. Tenslotte werd het weer stil, en daar kwam Sint
Pieter weer, en hij maakte de poort van de hemel open, en liet 't
boertje nu ook binnen. Nu meende het boertje dat er nu ook muziek en
zang zou zijn, nu hij daar kwam, maar alles was en bleef stil; ze namen
hem wel met alle mogelijke liefde op, en de engelen kwamen hem tegemoet,
maar zingen deed er niemand. Nu vroeg het boertje aan Sint Pieter,
waarom ze bij hem niet zongen, zoals bij die rijke heer; het ging dan
toch, vond hij, in de hemel ook niet eerlijk toe, net als op aarde.

Toen zei de heilige Petrus: "Nee vrind, je bent ons net zo lief als al
de anderen, en je zult van alle hemelse vreugden genieten net als die
rijke meneer, maar kijk es, arme boertjes zoals jij die komen er hier in
de hemel elke dag; maar zo'n rijke meneer, die komt er hierboven maar
eens in de honderd jaar!"
