# author: Gebrüder Grimm
# source: tbc
# url: https://www.grimmstories.com/nl//grimm_sprookjes/het_aardmanneke
# note: copyright of translation tbc

## Het aardmannetje 

Er was eens een hele rijke koning, en die had drie dochters, en die
gingen elke dag wandelen in de tuin van het paleis; en nu hield de
koning toch altijd zoveel van alle mooie bomen, en van één boom hield
hij zoveel dat hij iemand die daar maar één appeltje van plukte, honderd
vadem diep onder de aarde wenste. En toen het herfst was, toen werden al
die appels aan die ene boom allemaal zo rood, zo rood als bloed. De drie
dochters gingen elke dag onder die boom om te kijken of de wind soms
niet een appel had afgewaaid, maar ze vonden er van hun leven geen een
en de boom zat zó vol, dat hij scheen te bezwijken en de takken hingen
tot op de grond. Toen kreeg de jongste prinses er zo'n geweldige zin
in, en ze zei tegen haar zusters: "Onze pa," zei ze, "die houdt veel
te veel van ons dan dat hij ons iets kwaads zou wensen: ik geloof dat
hij dat alleen maar gezegd heeft met het oog op vreemden." En meteen
plukte het kind een hele dikke appel af en ze sprong naar haar zusters
en zei: "O proef nu eens, lieve zusjes, nu heb ik toch van m'n leven
niet zoiets lekkers geproefd!" En toen beten de twee andere prinsessen
ook eens in de appel, en toen zonken ze alle drie diep onder de grond,
en er kraaide geen haan naar.

En toen het middag werd, wou de koning hen aan tafel roepen en toen
waren ze nergens te vinden: hij zocht ze overal, in 't kasteel en in de
tuin, maar hij kon ze niet vinden. Toen werd hij zo bedroefd en hij liet
het in 't hele land omroepen en wie hem zijn dochters terugbracht, zou
er één tot vrouw krijgen. Toen gingen er heel veel jongelui de velden
over om te zoeken, het was ongelooflijk zoveel als er zochten, want
iedereen had die drie meisjes graag gemogen, ze waren altijd vriendelijk
geweest tegen iedereen en ze hadden zulke lieve gezichten. Zo gingen er
ook drie jonge jagers op uit, en toen ze wel een dag of acht hadden
gereisd, toen kwamen ze bij een groot slot. Er waren toch zulke mooie
kamers in dat slot, en in een kamer was een tafel gedekt en daar stond
zulk lekker eten en dat was nog zo warm dat het dampte, maar in het hele
slot was toch geen mens te horen of te zien. En toen wachtten ze nog een
halve dag, en de gerechten bleven aldoor warm en dampten steeds, tot op
't laatst - toen werden ze zo hongerig dat ze aan tafel gingen zitten
en alles aten, en ze beslisten onderling, dat ze op 't slot wilden
blijven wonen en ze wilden daarom loten, wie er in het huis bleef,
terwijl de twee anderen de dochters zochten; en zo gezegd zo gedaan en
het lot viel op de oudste. De volgende dag gingen de beide jongsten
zoeken en de oudste moest thuis blijven. 's Middags kwam er zo'n
klein, klein manneke en dat bedelde om een stukje brood, en toen nam hij
het brood dat hij gevonden had, en hij sneed een stuk af en rondom sneed
hij wat weg en dat wou hij hem geven en terwijl hij 't hem aangeeft,
laat het kleine mannetje 't vallen en zei of hij alsjeblieft zo goed
zou willen zijn en het hem teruggeven. En dat wilde hij doen ook en hij
bukte zich en daar neemt het mannetje een stok en hij pakt 'm bij zijn
haar en geeft hem slagen. De volgende dag bleef de tweede thuis, hem
ging het niet beter. Toen de twee anderen 's avonds thuiskwamen, toen
zei de oudste: "Nou, en hoe is het je gegaan?" - "O, heel slecht."
En ze klaagden elkaar hun nood, maar ze hadden aan de jongste nog niets
gezegd, want daar hielden ze helemaal niet van, en ze hadden 'm altijd
domme Hans genoemd, omdat hij niet altijd even slim was.

Maar de derde dag bleef de jongste thuis, en toen kwam dat manneke weer
en bedelde weer om brood, en toen hij het hem gegeven had, liet hij het
weer vallen en zei, of hij zo goed wou zijn en hem het stukje nog eens
aangeven. En dan zegt de jongste tegen dat manneke: "Wat!" zegt-ie,
"kun je dat stukje brood niet zelf oprapen, als je je voor je
dagelijkse eten geeneens moeite wilt geven, dan ben je niet waard dat je
eet." En toen werd dat manneke zo boos en zei: hij moest het toch doen;
maar hij, niet bang, pakte het lieve manneke beet en sloeg er eens
behoorlijk op los. Toen schreeuwde het mannetje hard en riep: "Hou op!
hou op! laat me leven - dan zal ik je ook zeggen waar de prinsessen
zijn!"

Zodra de jongen dat hoorde, hield hij op met slaan, en 't mannetje
vertelde dat-ie 'n aardmannetje was, en er waren er meer dan duizend
van zijn slag, en hij moest maar 's mee naar beneden gaan en dan zou
hij hem wel wijzen, waar de prinsessen waren. En toen wees hij onder in
een diepe put, maar daar zat geen water in. En het mannetje zei: hij
wist wel dat de anderen het niet zo goed met hem meenden, en als hij de
prinsessen wou verlossen dan wou hij het alleen doen. De twee andere
broers wilden de prinsessen ook wel heel graag vinden, maar ze hebben er
geen moeite en geen gevaar voor over; maar hij moest dan een grote mand
nemen, en hij moest erin gaan zitten met een hartsvanger en een bel, en
dan moest hij zich naar beneden laten zakken; beneden waren drie kamers
en in elk van de kamers zat een prinses, en ze waren ieder bezig met 'n
draak met veel koppen, en ze moesten al die koppen luizen; en dan moest
hij al die koppen afslaan. En toen het aardmannetje dat allemaal gezegd
had - weg was hij. Het werd avond en de twee anderen kwamen thuis en
vroegen hem hoe hij 't gehad had, en toen zei hij: "O voorlopig wel
goed" en hij had geen mens gezien, alleen 's middags, toen was d'r
zo'n klein mannetje gekomen, en die had om brood gevraagd, en toen hij
'm dat gegeven had, had 't ventje 't brood laten vallen, en toen had
hij gezegd dat hij het weer op moest rapen, en dat had hij toen niet
gedaan, en toen was hij gaan pochen, maar dat had hij toen maar niet
begrepen en hem flink op z'n kop gegeven, en toen had hij 'm nog
verteld waar de prinsessen waren. Toen ergerden de twee anderen zich dat
ze geel en groen werden van nijd. En de volgende morgen gingen ze alle
drie naar de put en lootten erom wie zich 't eerst in de mand naar
beneden zou laten zakken en de oudste lootte 't eerst en moest in de
mand gaan en de bel meenemen. Toen zei hij: "Als ik bel, moeten jullie
me meteen weer ophalen." Hij was een eindje naar beneden en toen ging
de bel, en ze wonden hem weer omhoog; en de tweede ging erin zitten en
die deed net zo, maar toen kwam de beurt ook aan de jongste, maar die
liet zich helemaal naar beneden afrollen. Daar klom hij de mand uit, nam
zijn hartsvanger en hij ging voor de eerste deur staan luisteren en toen
hoorde hij de draak heel hard snurken. Hij deed de deur langzaam open,
daar zat de ene prinses en ze had op haar schoot negen drakenkoppen. En
hij nam z'n hartsvanger en sloeg toe en toen waren de negen koppen
eraf. De prinses sprong op en viel hem om de hals en trok hem naar zich
toe en kuste hem en ze nam haar halssieraad van zuiver goud, en hing hem
dat om. Toen ging hij ook naar de tweede prinses, die had een draak met
zeven koppen, en die verloste hij ook, en tenslotte de jongste, die had
er één met vier koppen, en daar ging hij ook heen. En daar waren ze
allemaal zo blij en omhelsden en kusten hem zonder ophouden. En toen
belde hij zo hard, dat ze 't boven hoorden. Hij zette alle prinsessen,
één-voor-één, in de mand en liet hen allemaal omhoog winden, en nu de
beurt aan hemzelf kwam, viel hem in, wat de woorden van 't aardmannetje
waren geweest, die zei dat zijn maats het niet goed met hem meenden.
Toen nam hij een grote steen die daar lag, legde die in de mand, en toen
de mand zowat halverwege was, sneden de valse broers boven het touw
door, zodat de mand met de steen op de grond viel en zij dachten dat hij
dood was. En ze liepen met de prinsessen weg en lieten de prinsessen
beloven om aan hun vader te zeggen, dat zij tweeën het waren die hen
hadden verlost, daar kwamen ze bij de koning en wilden hen als vrouw.

Intussen ging die jongste jager heel verslagen door die drie kamers op
en neer, denkend dat hij nu maar sterven moest; maar toen zag hij aan de
wand een blokfluit hangen en hij dacht: "Wat doet dat ding hier, hier
kan toch niemand vrolijk zijn?" En hij bekeek alle drakenkoppen en zei:
"Jullie kunnen me ook niet helpen!" Hij liep zo dikwijls op en neer,
dat de grond onder zijn voeten helemaal glad werd. Op 't laatst kreeg
hij andere gedachten, en hij nam de fluit van de wand en blies een
deuntje, en opeens kwamen er zoveel aardmannetjes, bij elke toon die hij
floot, kwam er nog één en toen blies hij zo lang tot de kamer propvol
was. Ze vroegen allemaal wat er van zijn dienst was en hij zei: hij wou
graag weer op aarde zijn en weer in het daglicht leven. Ze pakten hem
allemaal beet, ieder aan 'n haar van z'n hoofd, en zo lieten ze hem
omhoogvliegen tot op de aarde. Toen hij boven was, ging hij meteen naar
't paleis van de koning, waar juist precies de bruiloft met de ene
prinses zou plaats hebben, en hij ging naar de kamer waar de koning was
met zijn drie dochters. Toen die kinderen hem zagen, werden ze allemaal
beschaamd en gingen van hun stokje. De koning werd toen heel boos en
liet hem meteen in 't gevang zetten; omdat hij dacht dat hij zijn
kinderen kwaad had gedaan. Maar toen de prinsessen weer tot zichzelf
kwamen, smeekten ze hem, om de jongen los te laten. De koning vroeg
waarom - ze zeiden, dat ze dat niet durfden zeggen. Maar hij ging naar
buiten en luisterde aan de deur en hoorde alles. En hij liet de twee
oudsten allebei aan de galg hangen, maar aan hem gaf hij de jongste
dochter: en toen trok ik een paar glazen schoenen aan, en toen stootte
ik me aan een steen, en toen zei 't 'krak!' en toen waren ze kapot!
