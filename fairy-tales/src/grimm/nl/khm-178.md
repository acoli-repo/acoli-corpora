# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_boden_van_de_dood
# note: copyright of translation tbc

## De boden van de dood 

In oeroude tijden liep er eens een reus over de grote weg, en daar
opeens sprong hem een onbekende in de weg en riep: "Halt! Geen stap
meer!" - "Wat?" zei de reus, "jij klein wicht, dat ik tussen mijn
vingers fijn kan wrijven, jij wilt me de weg versperren? Wie ben je, dat
je zulke overmoedige taal uitslaat?"

"Ik ben de Dood," zei de ander, "niemand kan mij weerstaan, en ook
jij moet mijn bevel gehoorzamen." Maar dat weigerde de reus, en hij
begon met de Dood te worstelen.

Het was een lange, heftige worsteling en tenslotte kreeg de reus de
overhand en sloeg de Dood met zijn vuist neer, zodat hij naast een grote
steen ineenzonk. De reus ging verder, en daar lag de Dood, overwonnen,
en zo slap, dat hij niet eens meer kon opstaan. "Wat moet dat worden,"
sprak hij, "als ik daar in die hoek blijf liggen? Dan sterft er niemand
meer op de hele wereld, en die wereld wordt zó vol mensen, dat ze geen
plaats meer hebben om naast elkaar te staan."

Ondertussen kwam er een jong mens de weg op, fris en gezond, hij zong
een liedje en gaf zijn ogen de kost. Toen hij de halfbewusteloze stakker
zag, ging hij er vol medelijden heen, richtte hem op, gaf hem uit z'n
veldfles een versterkende drank te drinken, en wachtte toen, tot hij
weer bij zou komen.

"Weet je misschien," vroeg de vreemdeling, terwijl hij zich oprichtte,
"wie ik ben, wie je weer op de been hebt geholpen?" - "Nee," zei de
jonge man, "ik ken u niet." - "Ik ben de Dood," sprak hij, "ik heb
iedereen in mijn macht, en ook voor u kan ik geen uitzondering maken.
Maar om je te laten merken, dat ik toch wel dankbaar ben, beloof ik je,
dat ik je niet onvoorzien zal overvallen, maar dat ik een bode vooraf
zal zenden, vóór ik kom om je te halen." - "Wel," zei de jonge man,
"dat is althans winst, dat ik je komst weet, en dat ik tot zolang in
elk geval zeker ben."

Zo trok hij weer verder, was vrolijk en vol goede moed, en leefde van de
ene dag in de andere. Alleen, jeugd en gezondheid zijn geen eeuwige
gaven, weldra kwamen ziekte en pijn, ze plaagden hem overdag en
beroofden hem 's nachts van zijn rust. "Ik zal nog niet sterven," zei
hij, "want eerst zendt de Dood nog zijn boden, ik wilde alleen dat de
kwade dagen van ziekte nu maar voorbij waren." Zodra hij zich gezond
voelde, begon hij weer vrolijk te leven.

Toen klopte eens op een dag iemand hem op de schouder: omziend zag hij
de Dood achter zich staan, en hij zei "Volg mij. Uw uur van afscheid
van deze wereld is gekomen."

"Wat nou?" zei de man, "wilt u uw woord breken? Hebt u me niet
beloofd, dat u mij, vóór u zelf zou komen, eerst een bode zou zenden? Ik
heb niemand gezien!"

"Zwijg!" sprak de Dood, "heb ik u niet vele boden gezonden, de ene na
de andere? Kwam er geen koorts die u aanstak, uw leden deed beven en u
neerwierp op het ziekbed? Hebben duizelingen u niet het hoofd beneveld?
Trok de jicht u niet aan al uw leden? Suisden de oren niet? Knaagde er
geen kiespijn achter de wangen? Kwam er geen floers voor uw ogen? En
bovendien, heeft mijn tweelingbroeder, de Slaap, u niet elke avond aan
mij herinnerd? Lag u 's nachts niet alsof u al gestorven was?"

Hierop kon de man niets antwoorden, hij gaf zich over aan zijn lot en
ging met de Dood mee.
