# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/vrouw_trui
# note: copyright of translation tbc

## Vrouw Trui 

Er was eens een klein meisje; ze was koppig en eigenwijs en als haar
ouders haar wat zeiden, deed ze precies het omgekeerde; hoe kon 't haar
nu goed gaan? Op een keer zei ze tegen haar ouders: "Ik heb zoveel van
vrouw Trui gehoord, daar wil ik eens naar toe. De mensen zeggen, dat het
bij haar zo raar toegaat, en ze vertellen dat er zoveel vreemde dingen
bij haar in huis zijn, ik ben toch zo nieuwsgierig!"

De ouders verboden het haar streng, ze zeiden: "Vrouw Trui is een
slecht mens, en ze doet allerlei kwaad, en als je het toch doet, ben je
ons kind niet meer." Maar het meisje stoorde zich niet aan dat verbod
van haar ouders, en ze ging toch naar vrouw Trui.

Ze kwam in haar huis en vrouw Trui zei: "Waarom ben je zo bleek?" -
"O," riep ze en ze beefde over haar hele lijfje: "ik ben zo
geschrokken van wat ik gezien heb!" - "Wat heb je dan gezien?"

"Ik zag op de stoep een zwarte man." - "Dat was een kolensjouwer." -
"Toen zag ik een groene man." - "Dat was een jager." - "En toen zag
ik een bloedrode man." - "Dat was een slager." - "O vrouw Trui, het
liep me ijskoud over mijn rug: ik keek door 't venster en ik zag u
niet, maar ik zag de duivel met een hoofd als vuur!" - "Oho!" lachte
ze, "dan heb je de heks in haar beste tooi gezien; en ik heb al lang op
jou gewacht, en ik heb naar je verlangd: jij zult me warmen."

En ze veranderde het meisje in een houtblok en gooide haar in 't vuur.
Toen ze goed brandde, ging ze er bij zitten, warmde zich en zei: "Nu
gloeit het!"
