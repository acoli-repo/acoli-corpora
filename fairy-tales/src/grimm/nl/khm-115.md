# author: Gebr√ºder Grimm
# source: tbc
# url: https://www.grimmstories.com/nl//grimm_sprookjes/de_heldere_zon_brengt_aan_het_licht
# note: copyright of translation tbc

## De heldere zon brengt het aan het licht 

Ooit lang geleden in een land hier ver vandaan, of misschien wel
gisteren in een stad hier vlak bij, was er eens een kleermakersleerling
die de wereld rondreisde voor zijn beroep. Hij kon geen werk vinden en
was zo arm dat hij geen cent meer had om uit te geven. In die tijd kwam
hij onderweg een rondtrekkende marskramer tegen, en toen dacht hij: die
kon wel veel geld bij zich hebben, en hij verstootte God uit zijn hart,
ging op hem af en zei:

"Geef me je geld, of ik sla je dood."

Toen zei de marskramer:

"Laat me toch leven, geld heb ik niet, alleen acht centen."

Maar de kleermaker zei:

"Geld heb je toch, en dat moet ik hebben ook,"

En hij sloeg erop los en sloeg zo lang tot hij bijna dood was. En toen
de marskramer ging sterven, was zijn laatste woord:

"De heldere zon zal het aan het licht brengen!"

Een toen stierf hij. De kleermakersleerling zocht in zijn zak en zocht
naar geld, maar hij vond niet meer dan de acht centen waarover de
marskramer gesproken had. Toen pakte hij hem op, droeg hem achter een
paar struiken en trok verder om werk te zoeken. Toen hij lang gereisd
had, kwam hij in een stad bij een meester en die had een mooie dochter,
en daar werd hij verliefd op en hij trouwde haar en leefde met haar in
een goed en gelukkig huwelijk.

Lang daarna, ze hadden al twee kinderen, stierven de schoonvader en de
schoonmoeder, en het jonge paar had het huis voor zich alleen.

Op een morgen, de man zat op tafel voor het venster, bracht de vrouw hem
koffie, en toen hij die op het schoteltje had gegoten en juist wou
uitdrinken, scheen de zon erop, en de weerschijn blonk op de muur en
maakte daar kringetjes op. Toen keek de kleermaker naar boven en zei:

"Ja, die wil het graag aan het licht brengen en het kan niet!"

De vrouw zei:

"Maar lieverd, wat is dat? Wat bedoel je daar mee?"

Hij antwoordde:

"Dat mag ik je niet zeggen."

Maar zij zei:

"Als je echt van me houdt, moet je het me zeggen."

En ze beloofde hem met de liefste woordjes dat zij het aan niemand zou
vertellen, en ze liet hem niet met rust.

Tenslotte vertelde hij dan toch, hoe hij jaren geleden als zwerver
helemaal zonder geld en zonder eten was geweest, en dat hij toen een
marskramer beroofd had, en hoe de man in doodsnood gesproken had:

"De heldere zon zal het aan het licht brengen."

En nu had de zon het juist aan het licht willen brengen, en had op de
muur geschenen en daar kringetjes gemaakt, maar het was haar tcoh niet
gelukt. En daarna smeekte hij haar nog in het bijzonder, dat ze het
niemand zou zeggen, anders kostte het hem zijn leven, en dat beloofde ze
hem ook.

Maar toen hij aan het werk was gegaan, ging zij naar haar peettante en
vertrouwde haar het hele verhaal toe, maar zij mocht het aan niemand
verder vertellen; maar voor er drie dagen voorbij waren, wist de hele
stad het, en de kleermaker werd aangeklaagd en veroordeeld.

Zo had de heldere zon het toch aan het licht gebracht.
