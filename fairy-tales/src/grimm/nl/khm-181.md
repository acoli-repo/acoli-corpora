# author: Gebrüder Grimm
# source: tbc
# url: https://www.grimmstories.com/nl//grimm_sprookjes/eva_ongelijke_kinderen
# note: copyright of translation tbc

## Eva's ongelijke kinderen 

Toen Adam en Eva uit het paradijs waren verdreven, moesten ze een huis
bouwen op onvruchtbare grond, en hun brood eten nadat ze er heel hard
voor gewerkt hadden. Adam hakte de akker en Eva spon wol. Eva kreeg
ieder jaar een kind, maar de kinderen waren zeer ongelijk, sommigen
mooi, anderen lelijk. Na een lange tijd zond God hun beiden een engel,
en liet hun zeggen, dat hij wilde komen en hun huishouding wilde zien.

Eva, vrolijk omdat de Heer zo genadig was, maakte het huis ijverig
schoon, versierde het met bloemen en strooide riet op de vloer. Dan
haalde ze de kinderen, maar alleen de mooien. Ze waste hen en stopte hen
in bad, kamde hun haar, kleedde hen in schone hemden en vermaande hen om
zich in de tegenwoordigheid van de Heer fatsoenlijk en flink te
gedragen. Ze moesten een passende buiging maken, een hand geven en
bescheiden, maar verstandig antwoorden op wat hij vroeg.

Maar de lelijke kinderen mochten zich niet vertonen. Eén verborg ze
onder 't hooi, het andere stopte ze onder het dak, het derde in het
stro, het vierde in de oven, het vijfde in de kelder, het zesde onder
een vat, het zevende onder de wijnkuip, het achtste onder haar oude
pels, het negende en het tiende onder de stof waar ze hun kleren altijd
van knipte, en het elfde en het twaalfde onder het leer waarvan ze hun
schoenen altijd sneed.

Ze was daar juist mee klaar, toen er aan de voordeur werd geklopt. Adam
keek door een kier en zag dat het de Heer was. Eerbiedig deed hij open,
en de Hemelse Vader trad binnen. Daar stonden al de mooie kinderen op
een rij, bogen, gaven hem een hand en knielden dan. Maar de Heer begon
hun de zegen te geven; hij legde de handen op het eerste kind en sprak:
"Deze zal een machtig koning worden,"; en de tweede: "Deze een
vorst,"; en de derde: "Deze een graaf,"; en de vierde: "Deze een
ridder,"; en de vijfde: "Deze een edelman,"; en de zesde: "Deze een
burger,"; en de zevende: "Deze een koopman,"; en de achtste: "Deze
een geleerde." Hij gaf hun dus zijn rijke zegen mee.

Toen Eva nu zag, hoe mild en genadig de Heer was, dacht ze: "Ik zal de
minder fraaie kinderen ook maar laten komen, misschien krijgen die ook
nog wel de zegen." Ze ging hen dus overal ophalen: uit het hooi, het
stro, de kachel en waar ze verder verstopt waren, vandaan. Daar stond
een plompe, vuile, schurftige, roetzwarte schare. Onze Heer moest
glimlachen, maar hij bekeek hen allen en sprak: "Ook aan deze wil ik
mijn zegen geven." En op de eerste legde hij de handen en sprak: "Deze
zal een boer worden,"; en de tweede: "Deze een visser,"; en de derde:
"Deze een smid,"; en de vierde: "Deze een leerlooier,"; en de
vijfde: "Deze een wever,"; en de zesde: "Deze een schoenmaker,"; en
de zevende: "Deze een kleermaker,"; en de achtste: "Deze een
pottenbakker,"; en de negende: "Deze een koetsier,"; en de tiende:
"Deze een schipper,"; en de elfde: "Deze een bode,"; en de twaalfde:
"Deze een huisknecht, zijn leven lang."

Toen Eva dat alles mee had aangehoord, zei ze: "Heer, wat wordt die
zegen ongelijk verdeeld! Het zijn toch allemaal mijn kinderen, ik heb ze
allen gebaard, en Uw genade moest toch over allen gelijk worden
verdeeld." Maar God gaf ten antwoord: "Eva, dat kun je zo niet
begrijpen. Voor mij is het nodig - en de wereld heeft het nodig - dat ik
de wereld vervul met al je kinderen. Als het nu allemaal vorsten en
heren werden: wie zou dan het koren verbouwen, dorsen, malen en bakken?
Wie zou smeden, weven, timmeren, bouwen, graven, kuipen, snijden en
naaien? Ieder moet zijn eigen stand inrichten, de één moet de ander
onderhouden, en allen moeten gevoed en verzorgd worden, zoals de leden
aan het lichaam." Toen antwoordde Eva: "O Heer, vergeef mij. Ik was te
haastig, dat ik u tegen ging spreken. Uw wil geschiede, ook aan mijn
kinderen."
