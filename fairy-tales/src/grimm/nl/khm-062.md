# author: Gebrüder Grimm
# source: tbc
# url: https://www.grimmstories.com/nl//grimm_sprookjes/de_bijenkoningin
# note: copyright of translation tbc

## De bijenkoningin 

Twee koningszonen waren eens op avontuur uit. Ze kwamen temidden van
woest levende mensen terecht, zodat ze helemaal niet meer thuis kwamen.
De jongste die Domoor heette, trok weg om zijn broers te zoeken: maar
toen hij ze eindelijk gevonden had, bespotten ze hem, omdat hij zich met
z'n simpelheid de wereld door wilde slaan, terwijl zij tweeën er geen
uitweg in vonden, terwijl ze toch zoveel slimmer waren.

Ze trokken nu met z'n drieen verder en kwamen bij een mierenhoop. De
twee oudsten wilden hem afgraven en kijken hoe die kleine mieren in hun
angst rondkropen en hun eieren wegdroegen. Maar Domoor zei: "Laat die
dieren toch met rust, ik kan niet hebben dat je ze stoort."

Nu gingen ze verder en kwamen bij een meer. Daarop zwommen heel veel
eenden. De twee broers wilden er een paar vangen en braden, maar dat
wilde Domoor niet en zei: "Laat die dieren toch met rust, ik wil niet
dat je hen doodt!"

Eindelijk kwamen ze bij een bijennest. Daarin was zoveel honing, dat het
bij de stam naar beneden liep. De twee wilden vuur onder aan de boom
aanleggen en de bijen verstikken, zodat ze de honing konden wegnemen.
Maar Domoor hield hen er weer af en zei: "Laat die dieren toch met
rust, ik wil niet dat jullie hen verbranden."

Eindelijk kwamen de drie broers bij een slot. In de stallen stonden
niets dan stenen paarden, er was ook geen mens te zien; en ze gingen
alle zalen door. Tenslotte kwamen ze bij een deur aan het eind, daar
hingen drie hangsloten voor, maar midden in de deur was een luikje, daar
kon je de kamer mee in zien. Daar zagen ze een grauw mannetje aan tafel
zitten. Ze riepen hem toe; eenmaal, tweemaal. Hij hoorde hen niet, maar
toen ze de derde maal riepen, stond hij op, opende de sloten en kwam
naar buiten. Hij zei geen woord, maar leidde hen naar een rijkbeladen
tafel. Nadat ze gegeten en gedronken hadden, leidde hij ieder naar een
eigen slaapvertrek. De volgende morgen kwam het grauwe mannetje bij de
oudste broer, wenkte hem en leidde hem naar een stenen opschrift. Daarop
stonden drie voorwaarden, waardoor het slot kon worden verlost. De
eerste opgaaf was: in het bos, onder 't mos, lagen de parels van de
prinses, duizend in totaal; die moesten gezocht worden, en als er voor
zonsondergang één enkele parel ontbrak, dan werd degeen die gezocht had,
onherroepelijk tot steen.

De oudste ging erheen en zocht de hele dag door, maar toen de dag ten
einde liep had hij er pas honderd gevonden. Het gebeurde zoals op dat
bord stond: hij werd in steen veranderd. De volgende dag ondernam de
tweede broer het avontuur: maar het ging hem niet veel beter dat de
oudste; hij vond niet meer dan tweehonderd parels en werd in steen
veranderd.

Maar eindelijk kwam Domoor aan de beurt, hij zocht in het mos, maar het
was moeilijk, de parels te vinden en 't ging zo langzaam. Hij ging op
een grote steen zitten en de tranen liepen hem langs de wangen van
moedeloosheid. Terwijl hij daar zo zat, kwam de koningin van de mieren,
die hij eens in leven gelaten had, met vijfduizend mieren. Het duurde
niet lang, of de diertjes hadden alle parels gevonden en op een hoop
gelegd.

De tweede taak was, de sleutel voor de slaapkamer van de prinses uit het
meer te halen. Toen Domoor bij het meer kwam, zwommen de eenden, die hij
eens had gered, naar hem toe, doken onder, en haalden voor hem de
sleutel van de bodem van 't meer.

De derde opgaaf was de allermoeilijkste: van de drie slapende dochters
van de koning moest de jongste en liefste worden gezocht. Maar ze leken
sprekend op elkaar en waren in niets te onderscheiden, behalve dat ze
voor het inslapen verschillend suikergoed hadden gegeten. De oudste een
klontje suiker, de middelste wat stroop, de jongste een lepel honing.
Daar kwam de bijenkoningin aan, van die bijen die Domoor beschermd had
tegen een rokend vuur. Ze proefde van alle mondjes, tenslotte bleef ze
op de mond zitten, die honing gegeten had, en zo herkende de prins de
jongste.

Toen was de betovering voorbij, alles was uit de slaap verlost, en wie
van steen was geworden, werd weer een mens van vlees en bloed. En Domoor
trouwde met de jongste en liefste van de prinsessen, en na de dood van
hun vader was hij het, die koning werd, en zijn broers trouwden met de
beide andere zusters!
