# author: Gebrüder Grimm
# source: ?Jacob und Wilhelm Grimm (2020). Grimms Märchen – Vollständig überarbeitete Ausgabe in HD. Null Papier Verlag, 10. Dezember 2020, 1. Auflage
# url: https://www.grimmstories.com/de//grimm_maerchen/der_alte_hildebrand
# note: copyright of translation tbc

## Der alte Hildebrand 

Es war amahl a Baur und a Bäurin, und dö Bäurin, dö hat der Pfarra im
Dorf gern gesegn, und da hat er alleweil gwunschen, wann er nur amahl an
ganzen Tag mit der Bäurin allan recht vergnügt zubringa kunnt, und der
Bäurin, der wars halt a recht gwesn. No, da hat er amahl zu der Bäurin
gsagt 'hanz, mei liebi Bäurin, hietzt hab i was ausstudiert, wie wir
halt amahl an ganzen Tag recht vergnügt mitanander zubringa kunnten.
Wißts was, ös legts eng aufm Mittwoch ins Bett und sagts engern Mon, ös
seits krang, und lamatierts und übelts nur recht, und das treibts fort
bis aufm Sunta, wann i die Predi halt, und da wir (werde) i predigen,
daß wer z' Haus a krangs Kind, an krangen Mon, a krangs Weib, an
krangen Vader, a krange Muader, a krange Schwester, Bruader, oda wers
sunst nacha is, hat, und der tut a Wollfart aufm Göcherliberg in
Wälischland, wo ma um an Kreuzer an Metzen Lorberbladen kriegt, dem
wirds krange Kind, der krange Mon, 's krange Weib, der krange Vader,
d' krange Muader, d' krange Schwester, oda wers sunst nacha is, auf
der Stell gsund.'

'Dös wir i schon machen,' hat die Bäurm drauf gsagt. No, drauf, aufm
Mittwoch hat sie halt d' Bäurin ins Bett glegt und hat g,lamatiert und
g'übelt als wie, und ihr Mon hat ihr alles braucht, was er nur gwißt
hat, 's hat aber halt nix gholfn. Wie denn der Sunta kuma is, hat d'
Bäurin gsagt 'mir is zwar so miserabel, als ob i glei verschaden sollt,
aber ans möcht i do no vor mei End, i möcht halt in Herrn Pfarra sei
Predi hörn, dö er heund halten wird.' 'A, mei Kind,' sagt der Baur
drauf, 'tu du dös nit, du kunntst schlechter wern, wann aufstundst.
Schau, es wir i in d' Predi gehn und wir recht acht gebe und wir dir
alles wieder derzöhln, was der Herr Pfarra gsagt hat.' 'No,' hat d'
Bäurin gsagt, 'so geh halt und gibt recht acht und derzöhl mir alles,
was d' gehört hast.' No, und da is der Baur halt in d' Predi ganga,
und da hat der Herr Pfarra also angfangt zun predigen und hat halt
gsagt, wann ans a krangs Kind, an krangen Mon, a krangs Weib, an krangen
Vader, a krange Muader, a krange Schwester, Bruader, oda wers sunst
nacha war, z' Haus hät, und der wollt a Wollfart machen aufm
Göckerliberg in Wälischland, wo der Metzen Lorberbladen an Kreuzer kost,
dem wird 's krange Kind, der krange Mon, 's krange Weib, der krange
Vater, d' krange Muader, d' krange Schwester, Bruader, oda wers sunst
nacha war, auf der Stell gsund wern, und wer also dö Ras unternehma
wollt, der soll nach der MeB zu ihm kuma, da wird er ihm den Lorbersack
gebn und den Kreuzer. Da war niembd fröher als der Bauer, und nach der
Meß is er gleich zum Pfarra ganga, und der hat ihm also den Lorbersack
gebn und den Kreuzer. Drauf is er nach Haus kuma und hat schon bei der
Haustür eini gschrien 'juchesha, liebes Weib, hietzt is so viel, als
obs gsund warst. Der Herr Pfarra hat heunt predigt, daß, wer a krangs
Kind, an krangen Mon, a kranges Weib, an krangen Vader, a krange Muader,
a krange Schwester, Bruader, oda wers sunst nacha war, z' Haus hat, und
der macht a Wollfart aufm Göckerliberg in Wälischland, wo der Metzen
Lorberbladen an Kreuzer kost, dem wird 's krange Kind, der krange Mon,
's krange Weib, der krange Vader, d' krange Muader, d' krange
Schwester, Bruader, oda wers sunst nacha war, auf der Stell gsund; und
hietzt hab i mir schon den Lorbersack gholt vom Herrn Pfarra und den
Kreuzer, und wir glei mein Wanderschaft antreten, daß d' desto ehender
gsund wirst;, und drauf is er fort ganga. Er war aber kam fort, so is
die Bäurin schon auf gwesn, und der Pfarra war a glei do. Hietzt lassen
wir aber dö zwa indessen auf der Seiten und gänga mir mit,n Baur. Der is
halt alleweil drauf los ganga, damit er desto ehender aufm Göckerliberg
kummt, und wie halt so geht, begegnt ihm sein Gvatter. Sein Gvatter, dös
war an Armon (Eiermann), und der is just von Mark kuma, wo er seine Ar
verkauft hat. 'Globt seist,' sagt sein Gvatter, 'wo gehst denn so
trabi hin, Gvatter?' 'In Ewigkeit, Gvatter,' sagt der Baur, 'mein
Weib is krang worn, und da hab i heund in Herrn Pfarra sein Predi ghört,
und da hat er predigt, daß, wann aner z' Haus an krangs Kind, an
krangen Mon, a krangs Weib, an krangen Vader, a krange Muader, a krange
Schwester, Bruader, oda wers sunst nacha war, hat, und er macht a
Wollfart aufm Göckerliberg in Wälischland, wo der Metzen Lorberbladen an
Kreuzer kost, dem wird's krange Kind, der krange Mon, 's krange Weib,
der krange Vader, d' krange Muader, d' krange Schwester, Bruader, oda
wers sunst nacha war, auf der Stell gsund, und da hab i mir von Herrn
Pfarra den Lorbersack und den Kreuzer gholt, und hietzt trit i halt mein
Wanderschaft an.' 'Aber hanz, Gvatter,' hat der Gvatter zum Baur
gsagt, 'seits denn gar so dacket (einfältig), daß so was glauben könts?
Wißts, was is? der Pfarra möcht gern mit engern Weib an ganzen Tag allan
recht vergnügt zubringa, drum habn's eng den Bärn anbunden, daß ihr,en
aus,n Füßen kumts.' 'Mein ,' hat der Baur gsagt, 'so möcht i do
wissen, ob das wahr is.' 'No,' hat der Gvatter gsagt, 'wast was,
setz di in mein Arkorb eini, so will i di nach Haus tragn, und da wirst
es selber segn.' No, das is also geschegn, und den Baur hat sein
Gvatter in sein Arkorb eini gsetzt, und der hat,n nach Haus tragn.
Wie's nach Haus kuma san, holla, da is schon lusti zuganga. Da hat die
Bäurin schon fast alles, was nur in ihren Hof war, abgstochen ghabt, und
Krapfen hats bachen, und der Pfarra war a schon da und hat a sein Geige
mitbracht ghabt. Und da hat halt der Gvatter anklopft, und d' Bäurin
hat gfragt, wer draußen war. 'I bins, Gvatterin,' hat der Gvatter
gsagt, 'mei, gebts mir heund nacht a Herberg, i hab meini Ar aufm Mark
nit verkauft, und hietzt muß i's wieder nach Haus trage, und sö san gar
z' schwar, i bring's nit fort, es is a schon finster.' 'Ja, mein
Gvatter,' sagt d' Bäurin drauf, 'ös kumts mir recht zur unglegna
Zeit. No, weils halt her nit anders is, so kömts eina und setzts eng
dort auf d' Ofenbank.' No hat sie der Gvatter also mit sein Buckelkorb
auf d' Ofenbank gsetzt. Der Pfarra aber und d' Bäurin, dö warn halt
recht lusti. Endli fangt der Pfarra an und sagt 'hanz, mein liebi
Bäurin, ös könnts ja so schön singa, singts mir do ans.' 'A,' sagt
die Bäurin, 'hietzt kann i nix mehr singa, ja, in mein junge Jahren, da
hab i's wohl könna, aber hietzt is schon vorbei.' 'Ei,' sagt wie der
der Pfarra, 'singts do nur a bißl.' No, da fangt die Bäurin an und
singt

'i hab mein Mon wohl ausgesandt

aufm Göckerliberg in Wälischland'

Drauf singt der Pfarra

'i wollt, er blieb da a ganzes Jahr,

was fragt i nach dem Lorbersack.

Halleluja!'

Hietzt fangt der Gvatter hinten an und singt (da muß i aber derzöhln,
daß der Baur Hildebrand ghassen hat), singt also der Gvatter

'ei du, mein lieber Hildebrand,

was machst du auf der Ofenbank?

Halleluja!'

Und hietzt singt der Baur in Korb drinna

'hietzt kann i das Singa nimmermehr leiden,

hietzt muß i aus mein Buckelkorb steigen.'

Und steigt aus'n Korb und prügelt den Pfaffen beim Haus hinaus.
