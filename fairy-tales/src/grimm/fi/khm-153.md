# author: Gebrüder Grimm
# source: tbc
# url: https://www.grimmstories.com/fi//grimm_sadut/paimenpoika
# note: copyright of translation tbc

## Paimenpoika 

Olipa kerran paimenpoika, joka oli kuuluisa siitä, että hän osasi
vastata viisaasti kaikkiin kysymyksiin. Maan kuningas kuuli hänestä
kerrottavan, mutta ei uskonut näihin puheisiin, vaan kutsutti sen vuoksi
pojan luokseen. Hän sanoi pojalle:
- Jos osaat vastata kolmeen kysymykseen, jotka asetan sinulle, niin otan
sinut omaksi lapsekseni ja saat asua kuninkaallisessa linnassani.
- Mitkä ovat nuo kolme kysymystä? kysyi poika.
Kuningas sanoi:
- Ensimmäinen on: montako pisaraa vettä on valtameressä?
Poika vastasi:
- Herra kuningas, pysäyttäkää kaikki joet, niin ettei ainoakaan pisara
enää juokse mereen, niin sitten sanon, montako vesipisaraa siinä on.
Kuningas sanoi:
- Toinen kysymys on: paljonko on tähtiä taivaan laella?
Paimenpoika sanoi:
- Antakaa minulle iso arkki paperia! - Sitten poika piirsi kynällä
paperille niin paljon pieniä pisteitä, että niitä tuskin saattoi nähdä
eikä lainkaan laskea, ja silmät menivät aivan sekaisin, kun niitä
katseli. Sitten hän sanoi:
- Taivaalla on yhtä paljon tähtiä kuin pisteitä tällä paperilla,
koettakaapa niitä laskea!
Mutta kukaan ei pystynyt siihen. Kuningas sanoi:
- Kolmas kysymys on: montako sekuntia on iäisyydessä?
Paimenpoika sanoi:
- Kaukana täältä on timanttivuori, joka on tunnin korkea, tunnin leveä
ja tunnin syvä. Joka sadas vuosi tulee sinne pieni lintu ja hioo vuorta
nokallaan. Kun koko timanttivuori on hiottu, niin silloin on ensimmäinen
sekunti iäisyyttä kulunut loppuun.
Kuningas sanoi:
- Olet viisaasti ratkonut nämä kolme kysymystä, ja saat nyt jäädä
asumaan kuninkaalliseen linnaani, ja minä otan sinut omaksi lapsekseni.
