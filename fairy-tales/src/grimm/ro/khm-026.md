# author: Gebrüder Grimm
# source: tbc
# url: https://www.grimmstories.com/ro//grimm_basme/scufita_rosie
# note: copyright of translation tbc

## Scufiţa Roşie 

A fost odată o fetiţă zglobie şi drăgălaşă, pe care o iubea oricine de
cum o vedea.

Dar mai dragă decât oricui îi era ea bunicii, care nu ştia ce daruri
să-i mai facă. Odată, bunica îi dărui o scufiţă de catifea roşie şi
pentru că-i şedea tare bine fetiţei şi nici nu mai voia să poarte
altceva pe cap, o numiră de atunci Scufiţa Roşie.

Într-o zi, maică-sa îi zise:

- Scufiţă Roşie, ia bagă-n coşuleţ bucata asta de cozonac şi sticla
asta cu vin şi du-le bunicii, că e bolnavă şi slăbită şi bunătăţile
astea o să-i ajute să-şi mai vină în puteri. Da' vezi de pleacă mai
înainte de-a se lăsa zăpuşeala şi caută de mergi frumos şi să nu te
abaţi din drum; altfel, cine ştie, de alergi, ai putea să cazi şi să
spargi sticla şi atunci bunicuţa cu ce o să se mai aleagă? Iar când o fi
să intri în casă, nu uita să-i dai bunicii "bună dimineaţa" şi vezi să
nu înceapă a-ţi umbla ochii prin toate ungherele!

- Aşa am să fac! îi făgădui Scufiţa Roşie şi-şi luă rămas bun la
plecare.

Bunica locuia în pădure, cam la vreo jumătate de ceas depărtare de sat.
Şi de cum intră Scufiţa Roşie în rariştea codrului, numai ce-i ieşi
înainte lupul. Dar Scufiţa Roşie nu ştia ce lighioană rea e lupul şi nu
se temu defel când îl văzu.

- Bună ziua, Scufiţă Roşie! îi zise el.

- Mulţumesc frumos, lupule.

- Încotro aşa de dimineaţă, Scufiţă Roşie?

- Ia, până la bunicuţa!

- Şi ce duci acolo, sub şorţ?

- Cozonac şi vin. Mama a făcut ieri cozonac şi-i duc niţeluş şi
bunicii, care-i bolnavă şi slăbită, să mănânce şi ea, ca să-şi mai vină
în puteri.

- Da' unde şade bunică-ta, Scufiţă Roşie?

- Colo în pădure, la vreun sfert de ceas şi mai bine de aici. Cum
ajungi sub cei trei stejari, ai şi dat de casa ei, iar ceva mai la vale
e alunişul, pe care doar îl ştii! îi răspunse Scufiţa Roşie.

Lupul îşi zise în sinea lui: "Fragedă-i fetiţa asta! Ce mai îmbucătură
pe cinste ar fi, zău aşa! Cu mult mai gustoasă decât baba! Da' e vorba
că trebuie să fiu şiret şi să ticluiesc în aşa fel lucrurile ca să pun
mâna pe amândouă"...

Mai merse lupul o bucată de drum alături de Scufiţa Roşie şi apoi începu
să-i spună cu glas mieros:

- Scufiţă Roşie, ia te uită ce flori frumoase strălucesc în jurul tău!
Şi tu nici nu le iei în seamă măcar... Şi mie mi se pare că n-auzi nici
ce dulce cântă păsărelele! Atât de serioasă păşeşti pe drum, de parcă
te-ai duce la şcoală. Şi e atât de plăcut să hoinăreşti şi să zburzi
prin pădure; e atâta veselie!

Scufiţa Roşie ridică privirea şi când văzu cum jucau razele soarelui
printre crengile copacilor, când privi mai cu luare-aminte la florile
frumoase care creşteau pretutindeni, îşi spuse în sinea ei:

"Mare bucurie i-aş face bunicii dacă i-aş duce şi-un buchet de flori
proaspete! E atât de dimineaţă, că nu mi-e teamă c-am să întârzii!" Se
abătu deci din drum şi o luă prin pădure, ca să culeagă flori. Rupea de
ici una, de dincolo alta, dar îndată i se părea că puţin mai încolo îi
zâmbeşte o floare şi mai ochioasă; alerga într-acolo şi, tot culegând
margarete şi clopoţei, se pierdea tot mai mult în adâncul codrului. În
ăst timp însă, lupul porni de-a dreptul spre casa bunicii şi bătu la
uşă:

- Cine-i acolo?

- Eu sunt, Scufiţa Roşie, şi-ţi aduc cozonac şi-o sticlă cu vin. Dar
deschide uşa, bunicuţo!

- Apasă pe clanţă şi intră! răspunse bunica, că eu mă simt slăbită şi
nu mă pot da jos din pat.

Lupul apăsă pe clanţă, deschise uşa, se repezi glonţ spre patul bunicii
şi, fără să scoată o vorbă, o înghiţi. Se îmbrăcă apoi cu hainele ei,
îşi puse pe cap scufiţa, se culcă în pat şi trase perdelele.

În vremea asta, Scufiţa Roşie culesese atâtea flori, că abia le mai
putea duce. Cum alerga ea de colo până colo, deodată îşi aminti de
bunica şi porni degrabă spre căscioara din pădure. Şi nu mică îi fu
mirarea când văzu uşa data de perete.

De îndată ce intră în odaie, o cuprinse neliniştea; totul i se părea
atât de ciudat, încât îşi spuse: "Vai, Doamne, ce-o fi azi cu mine, de
mi-e aşa de frică? Că doar altădată mă simţeam atât de bine la
bunicuţa!"

Şi fără să mai aştepte, strigă:

- Bună dimineaţa!

Dar nu primi nici un răspuns.

Scufiţa Roşie se apropie atunci de pat şi dădu perdelele la o parte.
Bunicuţa stătea întinsă în pat, cu scufia trasă peste ochi, şi avea o
înfăţişare atât de ciudată, încât fetiţa întrebă:

- Vai, bunicuţo, da' de ce ai urechi atât de mari?

- Ca să te pot auzi mai bine.

- Vai, bunicuţo, da' de ce ai ochi atât de mari?

- Ca să te pot vedea mai bine.

- Vai, bunicuţo, da' de ce ai mâini atât de mari?

- Ca să te pot apuca mai bine.

- Da', bunicuţo, de ce ai o coşcogeamite gura?

- Ca să te pot înghiţi mai bine.

N-apucă să sfârşească ultimul cuvânt, că şi sări jos din pat şi-o
înghiţi pe biata Scufiţa Roşie.

După ce-şi potoli foamea, lupul se culcă din nou în pat şi, prinzându-l
somnul, adormi şi începu să sforăie de se cutremurau pereţii. Şi se
întâmplă ca tocmai atunci să treacă prin faţa casei un vânător. Auzi el
horcăiturile şi-şi spuse:

"Bre, da' tare mai sforăie bătrâna! Nu cumva i-o fi rău?" Intră în
casă şi, când se apropie de pat, îl văzu pe lup tolănit acolo.

- Ei drăcie, nu-mi închipuiam c-o să te găsesc aici, ticălos bătrân!
izbucni vânătorul. De când te caut!

Îşi potrivi puşca şi voi să tragă, dar în clipa aceea îi trecu prin
minte: "Dar dacă lupul a înghiţit-o pe bătrână? Poate c-aş mai putea
s-o scap!" Aşa că nu mai trase, ci, luând o foarfecă, începu să taie
burta lupului adormit. Abia apucase să facă vreo două-trei tăieturi, că
se şi văzu strălucind scufiţa cea roşie a fetiţei şi când mai făcu o
tăietură, fetiţa sări afară şi strigă:

- Vai, ce spaimă am tras! Ce întuneric era în burta lupului! După aceea
au scos-o afară şi pe bunică. Era încă în viaţă, dar abia mai răsufla.
Scufiţa Roşie adună în grabă nişte pietroaie şi toţi trei umplură cu ele
burta lupului.

Când se trezi, lupul voi s-o ia la sănătoasa, dar pietroaiele atârnau
atât de greu, că dihania se prăbuşi la pământ şi dădu ortul popii.

Cei trei nu-şi mai încăpeau în piele de bucurie. Bunicuţa mâncă
cozonacul şi bău vinul pe care-1 aduse fetiţa şi pe dată se înzdrăveni.
Iar Scufiţa Roşie gândi în sinea ei, parcă mustrându-se: "De-aci
înainte n-o să mă mai abat niciodată din drum când oi merge singură prin
pădure, ci o să ascult de poveţele mamei!"
