# author: Gebrüder Grimm
# source: tbc
# url: https://www.grimmstories.com/ro//grimm_basme/pazitoarea_de_gaste
# note: copyright of translation tbc

## Păzitoarea de gâşte 

Trăia odată, demult de tot, o mătuşică bătrână-bătrână care-şi ducea
traiul tocmai în creierii munţilor, într-un loc necălcat de picior
omenesc. Ş-avea ea un bordei şi un cârd de gâşte, iar locul acela pustiu
în care trăia era înconjurat de o pădure nemărginită.

Bătrânica însă nu şedea numai acasă, ci în fiecare dimineaţă îşi lua
cârja şi-o pornea, şontâc-şontâc, în pădure. Acolo, in padure, se apuca
sa faca o mulţime de treburi, cum nu te-ai fi aşteptat de la o femeie pe
care o gârboviseră anii: aduna iarba pentru gâşte, culegea poame
sălbatice şi, încărcată cu toată această povară, o pornea incetisor spre
casă.

Cine ar fi văzut-o încărcată aşa şi-ar fi putut zice în sinea lui c-o să
cadă, doborâtă de greutate, dar bătrânica era zdravănă şi ajungea in
fiecare zi cu bine acasă. Şi dacă se întâmpla să se întâlnească cu vreun
drumeţ, îi spunea cu blândeţe în glas:

- Bună ziua, cumetre dragă, frumoasă vreme mai e astăzi! Da' ce te
uiţi aşa? Te miri cum de pot căra-n spate atâta iarbă? Oare nu-i dat
fiecăruia să-şi poarte povara-n spinare?

Vezi însă că oamenilor nu le făcea plăcere s-o întâlnească şi se fereau
din calea ei, făcând un ocol. Şi dacă se întâmpla ca vreun gospodar să
treacă cu feciorul lui pe lângă dânsa, odată îl vedeai că-i şopteşte
băiatului la ureche:

- Fereşte-te de baba asta, ai grija, că-i o vrăjitoare tare vicleană!

Într-o dimineaţă se întâmplă să treacă prin acea pădure un flăcău tare
frumuşel. Şi-n timp ce mergea el aşa, soarele strălucea în înalt,
păsările cântau pe întrecute, ş-un vânticel răcoros adia prin frunziş.

S-ar spune că întreaga fire era la fel ca şi drumeţul, plină de bucurie
şi de voioşie. În drumul lui, feciorul nu întâlnise picior de om când,
deodată, numai ce-o văzu pe bătrână stând în genunchi şi cosind iarba.
Pesemne că venise cam de multişor acolo, că şorţul îi era plin cu iarbă,
iar alături mai avea două coşuri cu mere şi pere pădureţe.

- Bine, mătuşică, da' cum poţi să cari toate astea singură? se miră
flăcăul.

- Trebuie să le car, voinice dragă, răspunse ea. Odraslele de bogătaşi
n-au de ce să se ostenească aşa, da' eu n-am încotro! Că ţăranul are o
vorbă înţeleaptă: "Nu te uita înapoi că ţi s-a strâmbat spinarea, că
degeaba, te uiţi!" Şi văzându-l că se opreşte, bătrânica adăugă: N-ai
vrea să mă ajuţi? Ai încă spinarea dreaptă cum e bradul şi picioarele
zdravene, aşa că n-are să-ţi fie greu. Şi nu te teme, că coliba mi-e
tare aproape, colo, în dosul muntelui. Nu-ţi trebuie mult ca să ajungi
la ea...

Flăcăului i se făcu milă de bătrânică şi-i spuse:

- Bine, mătuşică, o să-ţi duc eu povara! Nu-i vorba că-s fiu de nobil,
da' uite c-o să-ţi arăt că ştiu să car la fel de bine ca şi ţăranii...

- Dacă te încumeţi să-ncerci, atunci încearcă! -- spuse bătrânica. Da'
să ştii că vreo oră de drum tot o să ai de făcut. Da' ce importanţă are
asta pentru un voinic ca tine! Şi să nu uiţi că trebuie să cari şi
coşurile alea două, cu mere şi cu pere...

Când auzi că-i vorba de-o oră de mers, flăcăul şovăi oleacă, dar
bătrânica nu-i mai dădu drumul, ci-i şi puse în spinare legătura cu
iarbă şi-n fiecare mână câte un coş.

- Vezi ce uşor e? zise ea.

- Ba nu e uşor deloc! răspunse flăcăul.

Şi se strâmbă de durere, că legătura era grea de parcă ar fi avut în ea
numai bolovani, iar merele şi perele atârnau ca plumbul.

- Of, nu mai pot să suflu! se tângui el.

Flăcăul vru să-şi dea jos povara, dar bătrânica nici nu vru să audă de
aşa ceva.

- Ia te uită, zise ea batjocoritoare, domnişorul nu vrea să care ceea
ce eu, o femeie bătrână, am cărat de atâtea ori! Să te lauzi văd că
ştii, da' când vine vorba de treabă serioasă, vrei să dai bir cu
fugiţii, hai? Ei, domnişorule, cu mine nu-ţi merge! Ce mai stai pe
gânduri? Întinde-o la drum, că nu-ţi ia nimeni legătura din spinare!

Cât timp a fost drumul drept, flăcăul a purtat povara in spate destul de
bine, dar când au început să urce muntele şi pietrişul li se rostogolea
sub picioare la tot pasul, de parcă ar fi fost însufleţit, puterile nu-l
mai ajutară. Sudoarea îi curgea gârlă pe frunte şi i se scurgea pe
spinare în broboane când calde, când reci.

- Mătuşică, mă simt sleit, nu mai pot! zise el. Lasă-mă să mă odihnesc
un pic, că de nu, am să cad din picioare!

- Nici prin gând nu-mi trece! spuse bătrânica. Când om ajunge acasă, o
să te odihneşti cât ai să pofteşti, da' acum porneşte-o la drum!

- Mătuşă, îmi pare că te cam întreci cu gluma! zise feciorul de viţă
aleasă. Şi, mâniat la culme, vru să zvârle din spinare povara. Dar
oricât se suci şi se răsuci, nu putu să scape de ea...

În acest timp, bătrâna chicotea şi ţopăia, plină de voioşie:

- Nu te mânia, dragă domnişorule, că te-ai roşit la faţă ca o creastă
de cocoş!Şi nu mai fi nici nerăbdător! Poartă-n spinare legăturica şi
când om ajunge acasă, o să-ţi dau şi un bacşiş pe cinste!

Acum, flăcăul n-avea de ales şi fu nevoit să se supună. Şi,
târâş-grăpiş, o luă pe urma bătrânei, văicărindu-se la tot pasul. Între
timp, bătrânica părea că devine tot mai sprintenă, iar povara flăcăului
se făcea tot mai grea. Şi deodată, când flăcăul nici nu se aştepta, baba
făcu un salt şi, ţuşti!, sări pe legătura de fân şi se cocoţă în vârful
ei. Ei, dragilor, cât era de sfrijită, atârna mai greu decât cea mai
voinică femeie!

Flăcăului începură să-i tremure genunchii de-atâta greutate, dar nu era
chip să se oprească nici măcar cât să-şi tragă sufletul... De îndată
ce-l vedea că se opreşte, bătrânica îl şi lovea peste picioare c-o
joardă sau cu un mănunchi de urzici. Urcă el muntele ca vai de el, şi
tocmai când simţea că-i sleit de oboseală şi c-o să pice jos, ajunse, în
sfârşit, la coliba bătrânei.

Când o zăriră pe bătrână, un cârd de gâşte îşi desfăcură aripile şi,
întinzându-şi gâturile, alergară s-o întâmpine, gâgâind de zor. În urma
lor, c-o nuieluşă în mână, venea o cumătră mai în vârstă, înaltă şi
lată-n spate, cu o faţă urâtă ca moartea.

- Mamă, îi spuse ea bătrânei, nu cumva ai păţit ceva de-ai întârziat
atât de mult?

- N-am păţit nimic, fetiţa mea, răspunse bătrâna. Dimpotrivă, domnul
asta a fost atât de binevoitor şi mi-a dus povara. Şi, închipuie-ţi,
când m-am simţit obosită, m-a luat şi pe mine-n cârcă! Şi aşa s-a făcut
că drumul nu mi s-a părut lung deloc, şi-am fost veseli, şi-am glumit
tot timpul.

Când îşi termină vorbele, bătrâna se dădu jos din spinarea flăcăului.
Apoi îi luă şi legătura din spate, şi coşurile din mâini şi, privindu-l
foarte prietenos, îi spuse:

- Acum, aşază-te pe banca asta din faţa uşii şi odihneşte-te. Ţi-ai
meritat pe deplin răsplata şi n-o să întârzii să ţi-o dau. Apoi grăi
către păzitoarea gâştelor: Du-te în casă, fata mea, că nu se cade să
rămâi singură cu un tânăr! La urma urmelor, de ce să pui untdelemn peste
foc? Mai ştii că nu se îndrăgosteşte de tine?

Flăcăul luă seama la vorbele bătrânei, dar nu ştiu dacă să plângă sau să
râdă. "Aşa comoară, îşi spuse el în sinea lui, chiar de-ar fi mai
tânără cu vreo treizeci de anişori şi tot nu mi-ar mişca inima!"

În acest timp, bătrâna îşi alintă şi-şi mângâia gâştele de parcă ar fi
fost copiii ei. Apoi, o chemă pe fiică-sa şi intrară-n casă. Flăcăul se
întinse pe bancă, la umbra unui măr sălbatic, şi se uită în jur. Aerul
era blând şi molcom şi cât vedeai cu ochii se întindea o pajişte verde,
plină cu ghiocei, cimbrişor sălbatic şi zeci şi zeci de alte soiuri de
flori. Prin mijlocul grădinii curgea un pârâu limpede precum cleştarul,
în care se răsfrângeau razele soarelui, şi pe undele lui se preumblau în
sus şi-n jos gâştele albe.

"E foarte plăcut pe aici, se gândi el, da' sunt atât de trudit, că
de-abia îmi ţin ochii deschişi! N-ar fi rău de-aş aţipi un pic... Numai
de n-ar veni un vânt să-mi spulbere picioarele, că le simt moi şi uşoare
ca iasca!"

Apoi, închise ochii şi adormi. Dormi el un pic şi numai ce veni bătrâna
să-l trezească. Şi, zgâlţâindu-l, îi spuse:

- Scoală-te, că aici nu mai poţi rămâne! Recunosc că te-am făcut să-ţi
scoţi oleacă sufletul pe urcuşul acela, dar viaţa nu ţi-ai pierdut-o.
Iar acum am să-ţi dau răsplata. De bani sau de bunuri ştiu că n-ai
ne­voie, aşa că o să-ţi dăruiesc cu totul altceva.

Şi zicând aceasta, îi întinse un sipeţel făurit dintr-un singur smarald.

- Păstrează-l bine, adăuga ea, că o să-ţi aducă mult noroc!

Flăcăul sari în sus de bucurie şi se simţi iarăşi în puteri şi plin de
voie bună. Şi după ce-i mulţumi bătrânei pentru dar, o porni la drum,
fără ca măcar să arunce o privire către fata babei. Merse el ce merse,
cale lungă, nu glumă, şi-n urechi tot îi mai venea din depărtare
gâgâitul vesel al gâştelor.

Flăcăul fu nevoit să rătăcească vreme de trei zile prin afundul acelui
codru şi-n cele din urmă găsi un drumeag care-l scoase afară din pădure.
Merse el ce mai merse, dar nu prea mult, şi ajunse într-o cetate mare.
Şi cum nu cunoştea pe nimeni, îl duseră în palatul împărătesc, să se
înfăţişeze măriilor-lor. Şi aşa se făcu de intră el în sala tronului,
unde împăratul şi împărăteasa şedeau pe jilţurile domneşti, înconjuraţi
de curteni. Flăcăul înaintă până-n faţa tronului şi, lăsându-se pe un
genunchi, scoase din buzunar sipeţelul de smarald şi-l depuse la
picioarele împărătesei. Maria-sa îl rugă să se ridice, iar el îi întinse
sipeţelul.

Cum îl deschise şi privi în el, împărăteasa se prăbuşi la pământ, fără
simţire. Dacă văzu măria-sa una ca asta, pe data porunci ca flăcăul să
fie dus în temniţă. Dar chiar în aceeaşi clipă împărăteasa deschise
iarăşi ochii şi strigă să i se dea drumul, că n-are nici o vină. Apoi,
porunci ca toată lumea să iasă afară, fiindcă are o vorbă de taină cu
flăcăul.

De îndată ce împărăteasa fu numai cu el, începu să plângă amarnic şi-i
spuse:

- La ce bun toate onorurile şi strălucirea care mă înconjoară, dacă-n
fiecare dimineaţă mă trezesc cu inima grea şi plină de durere! Am avut
trei fiice, iar cea mai tânăra era atât de frumoasă, că toată lumea o
privea ca pe o minune nemaivăzută. Era albă ca zăpada, roşie ca mărul
pârguit, iar parul îi strălucea ca razele de soare. Când se întâmpla să
plângă, din ochi nu-i curgeau lacrimi, ci numai mărgăritare şi
nestemate. Şi ce crezi, când împlini fata cincisprezece ani, împăratul
trimise să le cheme pe tustrele fetele să se înfăţişeze măriei-sale, de
faţă cu toată curtea. Ar fi trebuit să fii acolo, ca să fi văzut ce ochi
au căscat cu toţii când a intrat cea mai tânără: părea c-a răsărit
soarele! Şi împăratul grăi:

- Fiicele mele, nu ştiu când îmi va suna ceasul din urmă şi de aia
vreau să hotărăsc astăzi ce o să primească fiecare dintre voi după
moartea mea! Ştiu că toate mă iubiţi, dar aceleia care mă iubeşte cel
mai mult i se cuveni, pe drept, partea cea mai însemnată a împărăţiei.

Atunci fiecare dintre fete îi spuse că ea îl iubeşte cel mai mult.

- Prea vă pripiţi cu răspunsul! grai împăratul. Nu s-ar putea ca
fiecare, pe rând, să-mi spună cum mă iubeşte? După asta o să-mi dau
seama singur care dintre voi nutreşte faţă de mine cele mai alese
sentimente.

Şi atunci spuse fata cea mare:

- Eu îl iubesc pe taica la fel ca pe zahărul cel mai dulce!

Iar a doua zise aşa:

- Eu îl iubesc pe taica la fel ca pe rochia mea cea mai frumoasă!

Vezi însă că mezina tăcea chitic.

Atunci măria-sa o întrebă:

- Da' tu, copila mea dragă, ia spune-mi: cât de mult mă iubeşti?

- Nu ştiu! răspunse fata. Dragostea ce ţi-o port n-o pot asemui cu
vreun lucru!

Dar împăratul nu se mulţumi cu răspunsul domniţei, ci stărui ca fata
să-i arate negreşit cât de mult îl iubea. Şi-ntr-un sfârşit, ea spuse:

- Oricât de bună ar fi o mâncare, de nu-i sărată, nu-mi face nicio
plăcere s-o gust. Eu îl iubesc pe taica, aşa cum iubesc sarea-n
bucate!"

Când auzi împăratul vorbele fetei, se mânie foarte tare şi spuse cu
năduf:

- Dacă doar atât mă iubeşti, cât sarea, apoi tot cu sare îţi va fi
răsplătită şi dragostea!"

Apoi îşi împărţi împărăţia între cele două fete mai mari, iar mezinei îi
legă de spate un sac plin cu sare, şi o alungă de la palat. Doi
slujitori fură nevoiţi s-o însoţească până-n adâncul unei păduri
sălbatice. Ne-am rugat cu toţii de măria-sa să se îndure şi s-o ierte,
dar n-a fost chip să-l îmblânzim.

Nici nu se poate descrie în cuvinte cât a mai plâns fata când a fost
obligată să ne părăsească... Şi tot drumul l-a presărat cu mărgăritare
câte i-au curs şiroaie din ochi.

Puţin după asta, împăratului i-a părut tare rău că şi-a pe­depsit fiica
atât de crâncen, şi-a trimis slujitorii s-o caute pe biata copilă în
toată pădurea, dar nimeni n-a mai putut s-o găsească. Când mă gândesc
c-au sfişiat-o fiarele sălbatice, nu mai ştiu ce să fac de mâhnire...

Câteodată mă mângâi cu nădejdea că mai e încă-n viaţă, că s-a aciuat în
vreo peşteră sau că a găsit adapost la niscaiva oameni milostivi. Când
am deschis sipetelul dumitale de smarald şi-am găsit înăuntru un
mărgăritar aidoma acelora care curgeau din ochii fetei mele, nici nu-ţi
poti da seama cât de mult mi s-a tulburat inima şi mi-a sângerat! Parcă
aş fi văzut-o iarăşi în faţă, vărsând lacrimi amare că trebuie să plece!
Spune-mi, cum ai ajuns în stapânirea acestui sipeţel?

Flăcăul de viţă aleasă prinse a povesti în ce chip îl primise de la
batrâna ce trăia-n codrul de necuprins. Şi mai adăugă că baba nu i s-a
părut a fi o femeie cumsecade, fiindcă se vedea din toate purtările ei
că e o vrăjitoare. Cât despre domniţă, nici nu-i fusese dat s-o vadă şi
nici nu auzise despre ea nimic!

După ce-şi termină flăcăul povestirea, împăratul şi împărăteasa luară
hotărârea să plece spre acel codru şi să încerce să vorbească cu
bătrâna. În sinea lor gândeau că acolo unde a fost găsit mărgăritarul,
vor putea afla veşti şi despre fiica lor...

Acum, trebuie să vă spun că-n acest timp bătrâna stătea în coliba ei şi
torcea la roata de tors. Se întunecase de-acum şi un vreasc, care abia
mocnea în vatră, împrăştia o lumină slabă.

Deodată, de afară se auzi o larmă mare: se întorceau gâştele de la
păscut şi scoteau gâgâiturile lor răguşite. Puţin după aceea, intră-n
casă şi fata şi-i dădu bineţe maică-si. Bătrâna însă de-abia îi răspunse
şi se mulţumi să dea doar din cap de câteva ori.

Fata se aşeză lângă ea şi, luându-şi roata de tors, începu să răsucească
firul atât de sprinten, de parcă ar fi fost în anii fragezi ai
tinereţii. Stătură ele aşa cam vreo două ceasuri bune, fără să scoată
vreun cuvânt, şi-n timpul ăsta numai cele două roţi de tors îşi vorbeau,
îngânându-se...

În cele din urmă, ceva se auzi foşnind pe la fereastra şi doi ochi ca
para se holbară înăuntru. Era o bufniţă bătrână care strigă de trei ori:
"uhu-huu!" Bătrâna ridică privirea de la roata de tors şi apoi spuse:

- E timpul, fetiţo, să te duci să-ţi vezi de treburi!

Auzind-o, fata îşi lăsă lucrul şi ieşi afară. Încotro se îndrepta oare?
O luă peste câmp şi merse departe, tot mai departe, până când ajunse
într-o vale largă. Şi într-un sfârşit, se opri la un izvor lângă care se
înălţau trei stejari bătrâni.

Între timp, luna ieşise din dosul muntelui, ca un disc mare de foc, şi
era atâta lumină, că puteai zări şi un ac. Şi, ce să vezi, odată îşi
scoase fata de pe faţă pielea cea veştedă şi, aplecându-se la izvor,
începu să se spele... Când fu gata, muie şi pielea în apă şi apoi o
întinse pe iarbă, să se usuce şi să se albească la lumina lunii.

Ei, dragilor, cât de schimbată era acum fata! Aşa ceva nu v-a fost vouă
dat să vedeţi niciciodată! Când lăsă să-i cadă coada de păr cenuşiu,
odată se revarsă pe umeri un par bălai ca razele de soare. Şi era atât
de bogat părul acesta nou, că o învălui toată, ca o mantie. Din el, doar
ochii i se mai vedeau, strălucitori ca stelele de pe cer şi obrajii
trandafirii, ca floarea de măr.

Vezi însă că fata cea frumoasă era tare mâhnită. Şi, asezându-se pe
marginea fântânii, începu să plângă amar. Lacrimilei i se scurgea din
ochi şi se rostogolea printre valurile bogate de păr bălai, până picau
la pământ...

Astfel şedea ea acolo, şi multă vreme ar fi rămas aşa, adâncită-n
mâhnirea ei, dacă în ramurile unui copac din apropiere nu s-ar fi auzit
trosnind ceva. Aşa o spaimă o cuprinse pe fată că, tremurând ca frunza,
o luă la goană spre casă. Se nimeri că tocmai atunci batrâna stătea-n
prag şi fata vru să-i povestească ceea ce i se întâmplase, dar batrâna
râse uşurel şi-i spuse prietenos:

- Ştiu tot, fata mea!

Apoi o duse în odaie şi aprinse alt vreasc. Dar nu se mai aşeză la roata
de tors, ci scoase o mătură şi începu să măture preşurile şi să frece
duşumeaua c-o cârpă.

- Totul trebuie să fie curat ca lacrima şi-n cea mai mare ordine! grăi
ea către fată.

- Bine, mamă, vru să ştie fata, da' de ce începi treaba la o ora aşa
de târzie? Ce-ai de gând?

- Da' ce oră este? întrebă bătrâna.

- Nu-i încă miezul nopţii, răspunse fata, dar a trecut de ora
unsprezece.

- Oare nu te-ai gândit, continuă bătrâna, că se îplinesc trei ani de
când ai venit la mine? A trecut timpul cât ţi-a fost îngăduit să stai
aici şi de-acum nu mai putem rămâne împreună.

Când o auzi ce spune, fata se înspăimântă grozav şi începu să se
văicărească:

- Vai, dragă mamă, vrei să mă izgoneşti? Unde să mă duc? Că doar n-am
nici patrie, nici prieteni spre care să mă îndrept! Am făcut mereu tot
ce mi-ai cerut şi niciodată n-ai fost nemulţumită de mine. Nu mă izgoni
de-aici!

Vezi însă că bătrâna nu vru să-i dezvăluie fetei ce o aştepta...

- Eu mai ramân aici o vreme, îi spuse ea fetei, da', când o fi să
plec, trebuie să las casa curată... Şi-acum, nu mă mai bodogăni, că mă
încurci la lucru! Iar în privinţa ta, fii fără nici o grijă, o să
găseşti un acoperiş sub care să te poţi adăposti, şi-o să fii mulţumită
cu simbria pe care ţi-o vor da.

- Atunci spune-mi numai ce s-a întâmplat! stărui mai departe fata.

- Un singur lucru îţi spun: să nu mă mai stinghereşti de la treabă!
Hai, încetează odată cu întrebările şi du-te în odaia ta! Ia-ţi pielea
cea veştedă de pe obraz şi îmbracă-ţi rochia de mătase pe care-o purtai
când ai venit aici. Şi-apoi rămâi în camera ta şi aşteaptă până ce te-oi
chema!

Şi-acum, dragilor, să ne întoarcem iarăşi la împăratul şi împărăteasa
care au plecat, împreuna cu flăcăul de viţă aleasă, s-o caute pe bătrâna
ce-şi ducea viaţa-n pustietatea aceea necălcată de picior omenesc.

Au mers ei ce-au mers, cale lungă, nu şagă, şi-n timpul nopţii s-a
întâmplat ca flacăul să se rătăcească de ceilalţi şi să pornească singur
mai departe. În ziua următoare, i se păru că se află pe drumul cel bun
şi merse fără întrerupere, până ce se întunecă. Apoi se urcă într-un
copac şi se gândi să-şi petreacă noaptea acolo, fiindcă îi era teamă să
nu se rătăcească şi mai rău, dacă o merge pe beznă.

Între timp, apăru şi luna şi începu să-şi arunce razele pe pământ. Şi-n
lumina aceea numai ce zări o făptură, coborând dinspre munte. N-avea în
mână nici o nuieluşă, dar, din toată înfăţişarea ei, flăcăul îşi dădu
repede seama că era păzitoarea de gâşte pe care o văzuse în coliba
bătrânei.

- Heeii! Heeiii! strigă el. Uite-o că vine încoace! Pe legea mea, dacă
pun mâna pe una din vrăjitoare, n-o să-mi scape nici cealaltă...

Dar nu mică îi fu mirarea când o văzu cum se apropie de izvor şi-şi
smulge pielea cea veştedă de pe faţă şi începe să se spele. Şi cum i se
mai revarsa pe umeri părul de aur! Şi era atât de frumoasă, ca nimeni
alta pe lume!

Flăcaul abia îndrăznea să răsufle, ca nu cumva fata să ia seama că e
cineva prin apropiere. Şi ca s-o poată privi mai bine, îşi lungi gâtul
printre frunzare şi-şi bucură ochii cu priveliştea aceea nemaivăzută.
Dar fie că se aplecase prea mult, fie că alta fu pricina, craca pe care
sta el trosni deodată şi-n aceeaşi clipă fata îşi puse din nou pe faţă
pielea cea veştedă şi fugi de acolo ca o caprioară.

Şi cum se acoperise şi luna cu un nor, se lăsă deodată bezna, fata se
făcu nevăzută, de parcă o înghiţise noaptea. De îndată ce n-o mai zări,
flăcăul se dădu jos din copac şi alerga după ea cât îl ţineau
picioarele. Alergă el ce alergă şi deodata i se păru că desluşeşte prin
întuneric două făpturi care înaintau prin valea aceea. Erau împăratul şi
împărăteasa, care zărisera de departe lumina de la coliba bătrânei şi se
îndreptau într-acolo.

Flăcăul le povesti ceea ce văzuse la izvor, iar măriile-lor nu se mai
îndoiră câtuşi de puţin că era vorba despre fiica lor cea pierdută. Şi,
cu inima plină de bucurie şi de încredere, purceseră mai departe şi în
curând ajunseră la căscioară. Ceea ce văzură mai întâi fu cârdul de
gâşte care dormeau nemişcate de jur-împrejurul colibei, cu capul ascuns
între pene...

Se uitară ei înăuntru, pe fereastră, şi-o văzură pe bătrână torcând
liniştită. Dădea din cap toată vremea, cum fac bătrânii, şi-şi vedea de
lucrul ei, fără să arunce o privire nici în dreapta, nici în stânga. În
odaie era atât de curat, de parcă ar fi locuit în ea nişte spiriduşi
care n-aveau pic de colb pe încălţări... Pe fiica lor însă n-o văzură!
Cătară ei o vreme la toate astea, dar, în cele din urmă, îşi luară
inima-n dinţi şi bătură uşurel în geam. Bătrâna părea că-i aşteaptă şi,
sculându-se în picioare, le strigă foarte prietenoasă:

- Intraţi înăuntru, că eu vă cunosc!

După ce păşiră în odaie, bătrâna le spuse:

- N-ar fi trebuit să bateţi un drum atât de lung, de n-aţi fi izgonit-o
acum trei ani, pe nedrept, pe fiica voastră, care e atât de bună şi de
drăgălaşă! Nu-i vorba că ea n-a pătimit cu nimic, că-n aceşti trei ani
de zile a păzit doar gâştele şi inima ei neprihanită n-a fost întinată
de nici un rău. Dar voi aţi fost pedepsiţi îndeajuns şi aţi trăit tot
timpul numai cu spaima că v-a pierit copila.

Apoi se duse la uşa celeilalte odăi şi strigă:

- Vino încoace, fetiţa mea!

Deodată se deschise usa şi domniţa apăru în veşmintele ei de mătase, cu
părul de aur revărsându-i-se pe umeri şi cu ochii strălucitori, de parcă
ar fi fost o zână... Ea se îndreptă către părinţii ei şi, luându-i de
după gât, îi copleşi de sărutări. Şi nu se putură stăpâni să nu verse
lacrimi tuspatru, că şi flăcăul era lângă ei. Când dădu cu ochii de el,
fata se roşi toată ca un mac şi nici ea nu ştiu de ce anume.

Deodata împăratul spuse:

- Copila mea dragă, împărăţia am împărţit-o celor două surori ale tale,
aşa c-aş voi să ştiu ce-ţi doreşte inima, ca să-ţi dau din celelalte
avuţii pe care le am!

- Fata n-are nevoie de nimic, zise bătrâna, că-i dăruiesc toate
lacrimile pe care le-a vărsat din pricina voastră şi toate sunt mai
curate şi mai frumoase decât mărgăritarele care se găsesc în apele
mărilor şi au mai mult preţ decât toată împărăţia mariei-tale! Iar ca
răsplată pentru munca ei din aceşti trei ani, îi dăruiesc căşcioara mea.

După ce rosti aceste cuvinte, bătrâna se făcu nevăzută. Şi numai ce
prinseră zidurile să trosnească şi când se uitară, căşcioara se
prefăcuse într-un palat măreţ, şi-n sala cea mare era întinsă o masă
împărătească, şi-o droaie de slujitori alergau de colo-colo, cu tăvile
încărcate de bunătăţuri...

Apoi domniţa cea frumoasă s-a măritat cu flacăul acela de viţă aleasă şi
s-au statornicit la palat. Acolo au trăit în fericire şi bună
înţelegere, până la adânci bătrâneţi. Acum, nu sunt sigur de tot, da'
cred că gâştele cele albe ca zăpada, care trăiau pe lângă căscioară, nu
erau de fapt gâşte adevărate, ci fete...

Şi nimeni nu trebuie să-i ia în nume de rău bătrânei că le adusese la ea
să le ocrotească şi să le scape de urgia unui blestem. Acum, când se
risipise vraja, îşi luaseră şi ele înfăţişarea omenească şi rămaseră pe
lângă domniţa cea tânără ca s-o slujească cu credinţă.

Da' ceea ce ştiu fără tăgadă e că bătrânica nu era o vrăjitoare, cum
credea lumea, ci o femeie înţeleaptă şi pricepută, care făcea numai
bine. Şi se vede că tot ea fusese cea care, încă din leagăn, îi dăruise
domniţei darul de a vărsa mărgăritare în loc de lacrimi.
