# author: Gebrüder Grimm
# source: tbc
# url: https://www.grimmstories.com/tr//grimm_masallari/bay_korbes
# note: copyright of translation tbc

## Bay Korbes 

Vaktiyle bir tavukla bir horoz birlikte bir gezi yapmak istediler. Tavuk
güzel bir araba yaptı, dört tane kırmızı tekerlek taktı; sonra dört
fareyi bu arabaya koştu. Sonra horozla birlikte bu arabaya binip yola
koyuldular.

Çok geçmeden karşılarına bir kedi çıktı. "Nereye gidiyorsunuz?" diye
sordu.

Tavuk şöyle cevap verdi:

Gidiyoruz sevine sevine
Bay Korbes'in evine.

"Beni de alın" diye rica etti kedi.

"Hay hay!" diye cevap verdi horoz. "Arkaya otur da, düşmeyesin!"

Aman kendine dikkat edesin,
Sıçrayan çamur seni kirletmesin,
Tekerlekler dönedursun
Fareler derinden solusun.
Hadi bakalım, sevine sevine
Gidelim Bay Korbes'in evine.

Derken karşılarına önce bir değirmentaşı, sonra bir yumurta, derken bir
toplu iğne ve son olarak da bir dikiş iğnesi çıktı. Hepsini arabaya
alarak yollarına devam ettiler.

Ama Bay Korbes'in evine vardıklarında adam evde yoktu.

Fareler arabayı samanlığa çektiler; tavuk horozla birlikte bir değneğe
tünedi; kedi şöminenin içine geçip oturdu; ördek de musluk başında yer
aldı; yumurta bir el havlusuna sarındı; topluiğne sandalyenin minderine
saklandı; dikiş iğnesi de sıçrayarak baş yastığının içine girdi;
değirmentaşı da sokak kapısının üstünde yer aldı.

Derken Bay Korbes eve geldi; hemen şömineye giderek yakmak istedi, ama
kedi onun yüzüne bir avuç kül fırlattı. Adam hemen mutfağa koştu, yüzünü
yıkamak istedi, ama ördek su sıçrattı. Yüzünü havluyla kurulamak istedi,
ama yumurta kırılarak yüzüne gözüne bulaştı. Şöyle bir dinleneyim
diyerek sandalyeye oturduğunda, minderindeki toplu iğne kıçına battı. Bu
kez kızgınlıktan ne yapacağını bilemedi ve kendini yatağa fırlattı. Ama
başını yastığa koyunca dikiş iğnesi öyle bir battı ki, haykırmaktan
kendini alamadı. Çığlıklar atarak dışarı fırlamak istedi. Tam sokak
kapısına varmışken değirmentaşı bulunduğu yerden kayarak adamın kafasına
düşerek onu öldürdü. Çünkü Bay Korbes kötü bir adamdı.
