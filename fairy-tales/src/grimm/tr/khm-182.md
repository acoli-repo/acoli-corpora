# author: Gebrüder Grimm
# source: tbc
# url: https://www.grimmstories.com/tr//grimm_masallari/su_perisi
# note: copyright of translation tbc

## Su Perisi 

Bir zamanlar bir değirmenci vardı, karısıyla birlikte rahat bir hayat
sürmekteydi. Paraları ve malları vardı; yıldan yıla daha da
zenginleştiler. Ama birden başlarına bir uğursuzluk çöktü: gitgide
varlıkları azaldı. Öyle ki değirmencinin eline mal olarak sadece
değirmen kaldı.

Adamcağız çok üzüntülüydü; işi bittikten sonra bir türlü huzura
kavuşamıyor, can sıkıntısından yatağında bir o yana bir bu yana dönüp
duruyordu.

Bir sabah gün ağarırken kalkıp dışarı çıktı; biraz hava alarak
rahatlamak istiyordu. Değirmene doğru yürüdü, güneş ilk ışıklarını
saçarken bente yaklaştı; derken suda bir hışırtı duydu. Dönüp bakınca
orada, suların içinden yavaş yavaş yükselen güzel bir kadın gördü.
Omuzlarının üzerine düşen, elleriyle tuttuğu uzun ve siyah saçları
bembeyaz vücudunu örtmekteydi. Adam onun bir su perisi olduğunu fark
etti. Önce korktu; gitse miydi, kalsa mıydı, bilemedi. Ama peri, tatlı
bir sesle ona adını ve niye bu kadar üzgün olduğunu sodu. Değirmenci
önce suskun kaldı, ama sonra onun dostça konuşmasından cesaret alarak,
bir zamanlar nasıl zenginlik ve ferah içinde yaşadığını, şimdiyse nasıl
fakir düştüğünü, buna nasıl bir çare bulacağını da bilemediğini anlattı.
"Merak etme" diye söze başladı peri. "Ben seni eskisinden daha fazla
zengin ve mutlu kılarım. Yalnız bana söz ver. Buna karşılık evinde ilk
doğacak olan canlıyı bana vereceksin."

Değirmenci "Evimde doğsa doğsa ya köpek doğurur ya da kedi" diye
düşünerek perinin teklifini kabul etti.

Peri yine suya daldı. Adam da rahatlamış olarak cesaretle değirmenine
döndü. Tam eve varmıştı ki, hizmetçi kız ona doğru koşarak sevinmesi
gerektiğini haykırdı: çünkü karısı bir erkek çocuğu doğurmuştu!

Değirmenciyi sanki yıldırım çarptı; o kötü perinin bunu bile bile bir
oyun oynadığını anladı. Başı öne eğik olarak karısının yatağına
yaklaştı.

Karısı, "Yeni doğan güzel çocuğumuza niye sevinmiyorsun ki?" diye
sordu.

Değirmenci ona başından geçeni ve su perisine vermiş olduğu sözü
anlattı.

"Çocuğumu kaybedecek olduktan sonra zenginlik ve refahı ne yapayım ben!
Ama ne yapsam ki?" diye yakındı.

Kendisini tebrike gelen akrabaları da buna bir çare bulamadı.

Derken değirmencinin şansı dönüverdi. Ne iş yaptıysa başardı; bir gecede
tüm kasaları ve sandıkları para doluverdi.

Ama adam bir türlü sevinemiyordu. Su perisine vermiş olduğu söz yüreğini
kemiriyordu.

Ne zaman bentten geçse karşısına çıkarak sözünü hatırlatmasından
korkuyordu. Oğlanı asla suya yaklaştırmıyordu.

Derken çocuk büyüdü, delikanlı oldu ve bir avcının yanında eğitim aldı.
Daha sonra usta bir avcı olup derebeyinin hizmetine geçti.

O köyde güzel ve namuslu bir kız vardı; delikanlı ondan çok hoşlandı.

Efendisi bunu fark edince ona ufak bir ev verdi. İki genç evlenerek
sakin ve mutlu bir hayat sürmeye başladı; birbirlerini çok seviyorlardı.

Bir gün oğlan bir ceylanın peşine düştü. Hayvan ormandan çıkıp da
tarlalara doğru seyredince o da arkasından gitti ve sonunda onu bir
kurşunla öldürdü.

Bu arada bente yakınlaştığını fark etmedi.

Hayvanı kestikten sonra kanlı ellerini yıkamak için su kenarına geldi.
Ellerini tam suya sokmuştu ki, su perisi ortaya çıkıverdi ve gülerek
ıslak kollarıyla onu hemen suyun dibine çekiverdi. Dalgalar delikanlının
üzerini örttü.

Avcının karısı akşam olup da kocası eve dönmeyince korktu.

Onu aramak üzere evden dışarı çıktı; kocası sık sık su perisinden
bahsettiği için kadın onun başına ne geldiğini tahmin edebildi. Hemen
bente koştu; su kenarında avcı çantasını bulunca artık şüphesi kalmadı.

Ah vah ederek, çaresizlik içinde sevgilisine ne kadar seslendiyse de bir
yanıt alamadı. Bu kez suyun öte tarafına geçerek seslendi, ama nafile!
Su perisine bağırarak lanet yağdırdı; yine cevap alamadı. Suyun yüzeyi
durgundu, sadece yarımay suya yansımıştı.

Zavallı kadın oradan ayrılmadı. Günlerce çabuk adımlarla suyun etrafında
dönendi durdu. Bazen sessiz kaldı, bazen çığlık attı, bazen de usul usul
sızlandı. Sonunda gücü tükendi; yere düşüp kaldı ve derin bir uykuya
daldı.

Derken şu rüyayı gördü: İki kayalık dağın arasından korka korka
yürümekteydi; ağaçların filizleri ve çalılar ayaklarına dolanıp
batıyordu. Yağmur yüzünü kamçılıyor, rüzgâr uzun saçlarını savuruyordu.
Tepeye vardığında bambaşka bir manzarayla karşılaşıverdi. Gökyüzü
masmaviydi; hava ılıktı. Yokuş aşağı yürümeye başlayınca renk renk
çiçeklerin doldurduğu yemyeşil çimenlikte karşısına tertemiz bir kulübe
çıktı. Oraya varıp da kapısını açtığında kendisine dostça el sallayan
yaşlı bir kadın gördü.

Tam o sırada uyandı. Sabah olmak üzereydi.

Zavallı kadın, rüyada gördüklerini gerçekte yaşamaya karar verdi. Bunun
için o dağı bularak zar zor yukarı tırmandı; hepsi rüyasında gördüğü
gibiydi.

Yaşlı kadın onu candan karşıladı ve bir sandalye göstererek oturmasını
söyledi.

"Beni ziyarete geldiğine göre, başından bir uğursuzluk geçmiş olmalı"
dedi.

Genç kadın gözyaşları içinde, olan bitenleri anlattı.

"Merak etme" dedi yaşlı kadın, "Sana yardım edeceğim. Al şu altın
tarağı, dolunay gökte yükselinceye kadar bekle. Sonra bente giderek su
başında otur; uzun ve siyah saçlarını bu tarakla tara! Sonra onları suya
sarkıt. Bu iş bitince tarağı suyun üzerine bırak ve bekle bakalım, ne
olacak?"

Kadın geri döndü, ama dolunay yükselinceye kadar uzun zaman geçti.

Derken ay gökte yükseldi; kadın su başına vardı; yere oturarak uzun ve
siyah saçlarını taramaya başladı. Bu iş bitince onları suya sarkıttı ve
tarağı da suyun üzerine bıraktı.

Aradan çok geçmedi; suda bir hışırtı oldu, bir dalga yükseldi. Bu dalga
kıyıya vurarak oradaki tarağı aldı, tarak dibe batmaya başladı. Bu
sırada suyun yüzeyi yarılarak avcının başı yükseliverdi.

Bu baş konuşmadı, sadece karısına üzüntüyle baktı. Aynı anda büyük bir
hışırtıyla ikinci dalga gelerek adamın başını örttü.

Sonra hepsi kayboldu ve su eski haline döndü. Ayın yüzü hâlâ suyun
yüzeyine aksetmekteydi.

Kadın çaresizce eve döndü. Rüyasında yine yaşlı kadının kulübesini
gördü. Ertesi gün yine aynı yoldan giderek ona derdini anlattı.

Kadın bu kez altın bir flüt vererek şöyle dedi: "Dolunay gökte
yükselince şu flütü al, su başına otur ve güzel bir şarkı çal. Ondan
sonra flütü kumun üzerine koy; göreceksin bak neler olacak!"

Kadın onun dediğini yaptı. Tam flütü kumun üzerine bırakırken suyun
derinliğinden bir hışırtı duyuldu; bir dalga yükseldi ve bu dalga flütü
alıp gitti. Az sonra su yarıldı ve bu kez avcının yalnız başı değil,
vücudunun yarısı da meydana çıktı. Kollarını karısına doğru uzattı, ama
ikinci bir dalga gelerek onu, önce üzerini örttükten sonra aşağıya,
suyun dibine çekiverdi.

Zavallı kadın, "Ahh, bunun ne yararı var ki! Sevgilimi bir an görüyor,
sonra kaybediyorum" diye sızlandı.

Yeniden üzüntüye boğuldu. Ama rüyasında üçüncü kez yaşlı kadının
kulübesini gördü. Tekrar yola çıktı.

Bilge kadın, bu kez altından bir çıkrık vererek onu avuttu: "Daha her
şey bitmedi. Bekle! Dolunayı görünce al şu çıkrığı, su başına otur ve
iplik çekmeye başla. İşin bitince çıkrığı su kenarına koy, bekle bakalım
ne olacak" dedi.

Kadın tüm söylenenleri yaptı. Dolunay gözükür gözükmez altın çıkrığı su
başına taşıdı ve yünü bitinceye kadar orada iplik çekti. Sonra çıkrığı
suya yaklaştırdığında eskilerinden çok daha büyük bir dalga gelerek
çıkrığı aldığı gibi geri gitti. Az sonra da avcının başıyla tüm vücudu
sudan havaya fışkırıverdi! Adam hemen karaya sıçrayarak karısının
elinden tuttu; ikisi birlikte kaçtılar. Ama henüz uzaklaşmadan su
öylesine fokurdayarak taştı ki, ikinci bir dalga önüne gelen her şeyi
yıkarak peşlerine takıldı. Ölüm çok yaklaşmıştı! Kadın o kadar korktu
ki, kocasından yardım istedi. Aynı anda ikisi de değişiverdi. Kadın
kaplumbağa oldu, adam da kurbağa! Dev dalga onları öldürmedi, ama
birbirlerinden ta uzaklara attı.

Su tekrar sakinleştikten ve ayakları kuru toprağa bastıktan sonra her
iki hayvan yine insana dönüşüverdi.
Ama biri, ötekinin nerede olduğunu bilemedi. Kendilerini yabancı
insanlar arasında ve tanımadıkları bir ülkede buldular. Aralarında koca
koca dağlar ve derin vadiler vardı. Hayatta kalabilmek için ikisi de
koyun güttü.

Yıllarca bu hayvanları hep kırlarda ve ormanlarda güdüp durdular. İkisi
de üzgündü; ikisi de memleket özlemi çekiyordu.

Derken ilkbahar geldi çattı; ikisi de sürülerini gütmeyi sürdürdü.

Ama birden karşılaşıverdiler.

Adam uzaktan gelen bir koyun sürüsü görünce kendi sürüsünü o tarafa
güttü. Bir vadide karşılaştılar. Ama birbirlerini tanımadılar.

Yine de en azından yalnız kalmayacakları için sevindiler.

O günden sonra her gün sürüleri birlikte güttüler. Çok konuşmadılar, ama
birbirlerini avuttular işte!

Bir akşam dolunay gökte yükseldiğinde, koyunlar dinlenip uyurken erkek
cebinden flütünü çıkararak güzel, ama hüzünlü bir şarkı çaldı. Şarkı
bittiğinde kadının acı acı ağladığını fark etti.

"Niye ağlıyorsun?" diye sordu.

Kadın, "Ahh, ben bu şarkıyı son kez dinlediğimde yine dolunay vardı, o
sırada sevgilimin başı sudan çıkmıştı" deyince adam ona iyice baktı ve
gözleri yaşardı.

Sevgili karısını tanımıştı. Karısı da ona baktı, o da ay ışığında
kocasını tanıyıverdi. Kucaklaşıp öpüştüler.

Ne denli mutlu olduklarını artık kimse sormasın!
