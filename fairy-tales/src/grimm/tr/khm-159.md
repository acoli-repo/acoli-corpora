# author: Gebrüder Grimm
# source: tbc
# url: https://www.grimmstories.com/tr//grimm_masallari/beles_ulkenin_masali
# note: copyright of translation tbc

## Beleş Ülkenin Masalı 

Beleş çağındayken gidip baktım, Roma'yı fener gibi bir ipte
sallandırmışlardı. Derken hızlı bir ata binen ayaksız bir adam çok
keskin bir kılıçla bir köprüyü havaya kaldırdı. Derken gümüş burunlu bir
eşek sıpası gördüm, iki tane tavşanın peşine düşmüştü. Ayrıca geniş bir
ıhlamur ağacında sıcak gözlemeler asılıydı. Derken sıska bir dişi keçi
gördüm, sırtında altmış okka yağ taşıyordu. Bu kadar palavra yetmez mi?

Derken saban gördüm, ne beygire koşulmuştu ne de öküze. Bir yaşındaki
bir çocuk dört tane değirmen taşını Regensburg'dan Trier'e, oradan da
Strasburg'a savurdu. Bir atmaca Ren Nehrini yüzerek geçti, hem de
hakkıyla! Derken göğe yükselmek için birbiriyle kavgaya tutuşan
balıkları gördüm ve birden tatlı bir bal bir vadiden su gibi akıp
giderek bir dağda toplandı. Acayip öyküler bunlar! Derken iki karga
çimenleri kesti ve iki tane sivrisineğin bir köprü yaptığını gördüm. İki
güvercin bir kurdun tüylerini yoldu. İki çocuk iki keçiyi savurup attı.
İki kurbağa da buğdayları harmanda dövdü. İki farenin bir papazı takdis
ettiklerini gördüm, iki kedi de bir ayının burnunu kaşıyordu.

Derken bir sümüklüböcek koşarak geldi ve iki tane vahşi aslanı öldürdü.
Bir bıyık makası bir kadının bıyıklarını kesti; memedeki çocuk annesini
susturdu. Derken iki tane tazının bir değirmeni sudan çıkarıp taşıdığını
gördüm ki, iyi yaptılar. Ve avluda dört tane beygir tüm güçleriyle
buğdayları dövenden geçiriyordu. İki keçi ocağı ateşlerken bir inek de
fırına ekmek atıyordu. İşte o sırada tavuk tıpkı horoz gibi öttü:
"Üürüüüü." Masal da burada bitti.
