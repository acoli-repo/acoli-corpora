# author: Gebrüder Grimm
# source: tbc
# url: https://www.grimmstories.com/tr//grimm_masallari/yabani_ot
# note: copyright of translation tbc

## Yabani Ot 

Bir zamanlar genç bir avcı ormana avlanmaya gitti; neşesi yerindeydi,
hem yürüyor hem şarkı söylüyordu. Derken karşısına çirkin bir anacık
dikilerek, "Merhaba avcı, bakıyorum keyfin yerinde" dedi. "Bense
açlıktan ve susuzluktan ölüyorum; bana biraz para versene!"
Avcı zavallı kadına acıyarak elini cebine attı ve biraz para verdi.
Sonra yoluna devam etmek isterken kadın onu durdurarak şöyle dedi:
"Dinle avcı, bak sana ne diyeceğim. Çok iyi kalpli olduğun için sana
bir şey hediye edeceğim. Sen şimdi buradan yoluna devam et; bir süre
sonra karşına bir ağaç çıkacak. Orada tünemiş ve pençeleriyle bir
pelerini didiklemekte olan dokuz tane kuş göreceksin. Tüfeğini
omuzlayarak onlara bir kez ateş et! Pelerin yere düşecek, bu arada senin
vurduğun bir kuş da ölü olarak yere düşecek. O pelerini al! O bir istek
pelerinidir. Onu omuzlarına attın mı, hangi yerde olmak istiyorsan
anında o yerde olursun. Ölü kuşun yüreğini çıkar ve yut! O zaman sabah
her kalkışında yastığının altında bir avuç altın bulacaksın."
Avcı bilge kadına teşekkür etti ve güzel şeyler anlattı, keşke gerçek
olsa diye aklından geçirdi. Ancak yüz adım kadar ilerlediğinde kuş
cıvıltıları ve bağırışları duyunca kafasını kaldırıp baktı. Bir ağaçta
dokuz tane kuş gagaları ve ayaklarıyla bir pelerini çekiştirip duruyor,
her biri onu kendine mal etmek istiyordu.
"Vay canına, aynen yaşlı kadının söylediği gibi" diye söylenen avcı,
silahını omuzladığı gibi aralarına bir el ateş etti. Kuşlar uçuşarak
havalandı ve dehşet çığlıkları atarak kaçıştılar. İçlerinden biri ölü
olarak yere düştü, tabii pelerin de.
Avcı yaşlı kadının söylediği gibi yaptı. Kuşun yüreğini yuttu, pelerini
de yanına alarak eve döndü.
Ertesi sabah uyandığında başına gelenleri düşündü ve bunun gerçek olup
olmadığına emin olmak için yastığının altına baktı, bir avuç altın
gözlerini kamaştırdı. Ertesi sabah bir avuç daha buldu ve bu hep böyle
devam etti; her kalkışında bir avuç altın buluyordu. Onları biriktirdi,
hepsi bir yığın altın oldu.
"Evde kaldığım sürece bu kadar altınım olmuş, neye yarar ki? Artık
dışarı çıkmak ve bütün dünyayı gezmek istiyorum" diye söylendi.
Ailesiyle vedalaştıktan sonra avcı zembilini sırtladı, tüfeğini de
boynuna asarak yola çıktı.
Bir gün balta girmemiş bir ormana daldı, tüm ormanı dolaştıktan sonra
oradan çıkarken önüne çıkan ovada çok görkemli bir saray gördü. Bir
penceresinde yaşlı bir kadınla şahane güzellikte bir genç kız oturmuş
dışarı bakıyordu. Yaşlı kadın aslında bir büyücüydü, kıza:
"Ormandan biri çıkageldi, üstünde harika bir hazine taşıyor, onu
kendine aşık etmelisin tatlım. O şey ona değil bize daha çok yakışır.
Üzerinde taşıdığı o şey bir kuş yüreği, bu yüzden her sabah yastığının
altında bir avuç altın buluyor" dedi ve sonra kıza neler yapması
gerektiğini bir bir anlattı. Sonunda da gözlerinden şimşek çakarak,
"Sözümü dinlemezsen mutsuz olursun" diye tehdit etti.
Avcı yaklaştığında genç kızı fark etti ve "Çok uzaktan geliyorum, onun
için biraz dinlenip şu güzel sarayı görmek istiyorum. Param çok" dedi.
Aslında kızı çok beğenmişti.
Saraya girdi; güzel ve nazik karşılandı. Çok geçmedi ki, genç kıza
vuruldu; artık ondan başka bir şey düşünmüyor, gözlerini ondan hiç
ayırmıyor ve kız ne dese hemen yerine getiriyordu.
Neyse, cadı karı, "Şu kuş yüreğini ele geçirmeliyiz, kaybolduğunu fark
bile etmeyecek" dedi.
Bir şurup hazırladılar; ısıtıp bir bardağa koydular. Kız bunu oğlana
verecekti. Nitekim genç kız, "Hadi şekerim, benim şerefime iç" dedi.
Avcı bardağı alarak bir yudum içti ve içer içmez kuşun yüreğini söküp
çıkardı. Kız o yüreği gizlice aldı ve cadı karının eline geçmeden
kendisi yuttu. O günden sonra oğlan yastığının altında altın bulamadı,
çünkü o altın artık kızın yastığının altından çıkıyordu; cadı karı da
her sabah gidip o altını alıyordu. Ama avcı kıza öylesine âşık olmuştu
ki, artık ondan başka kimseyi düşünmüyor ve vaktini hep kızla
geçiriyordu.
Bir gün cadı karı şöyle konuştu: "Kuş yüreği bizde, ama pelerini de ele
geçirmeliyiz."
Kız, "Bunu ona bırakalım, ne de olsa tüm servetini kaybetti" dedi.
Cadı karı çok kızdı. "Bu pelerin harika bir şey, dünyada bunun gibisine
zor rastlanır, o benim olmalı!" Ve kıza nasıl davranacağını öğrettikten
sonra sözünü dinlemediği takdirde fena yapacağını söyledi.
Cadı karının bu tehdidi üzerine kız pencere önüne oturarak uzaklara
bakmaya başladı; sanki çok üzgünmüş gibi davranıyordu. Avcı:
"Neden öyle üzgün üzgün bakıyorsun?" diye sordu.
"Ah, tatlım" diye cevap verdi kız, "Ta karşıda bir granit dağı
gözüküyor ya, orada çok güzel mücevherler çıkıyormuş. Onlar benim olsun
isterdim, hep aklıma takılıyor; bu yüzden çok üzgünüm. Onları kim alıp
bana getirecek ki! Oraya ancak kuşlar uçarak varabilir. Bir insanın
yapacağı iş değil bu!"
"Üzülme artık. Seni sıkıntıdan kurtaracağım ben" diyen avcı, kızı
pelerininin altına aldıktan sonra granit dağında olmayı istedi. Aynı
anda ikisi de kendilerini granit dağında buldular. Her yandaki kıymetli
taşlar ve kayalar ikisinin de gözlerini kamaştırdı. Sevinçten
uçuyorlardı, en güzel ve en pahalı mücevherleri topladılar. Ama cadı
karı uzaktan büyü yapmıştı. Oğlanın gözkapakları kurşun gibi
ağırlaşıverdi. Kıza, "Biraz oturup dinlenelim, ben çok yoruldum, artık
ayaklarım tutmuyor" dedi.
Oturdular; oğlan başını kızın dizine dayayarak uyudu. O uyur uyumaz kız
pelerini onun omuzlarından çekip alarak kendi kuşandı. Tüm mücevherleri
ve granitleri toplayıp evinin yolunu tuttu.
Avcı uykusunu alıp da ayağa kalktığında, sevgilisi tarafından
aldatıldığını, sarp ve ıssız kayalıklarda tek başına bırakıldığını
anladı.
"Bu kadar nankörlük dünyada görülmemiştir" diye söylenerek üzgün ve
kalbi kırgın oturup kaldı; ne yapacağını bilemiyordu.
Ama bu dağda vahşi ve korkunç devler oturuyordu. Nitekim çok geçmeden
avcı onların yaklaştığını görünce derin bir uykuya dalmış gibi yaptı.
Uç dev gelmişti. Birincisi:
"Kim bu yerde kıvrılıp yatan solucan?" dedi.
ikinci dev:
"Ez onu, ölsün!" diye karşılık verdi.
Üçüncüsüyse onu aşağılayarak:
"Ezmeye değmez! Bırakalım yaşasın, ama burada kalamaz. En iyisi dağın
tepesine götürürüz, bulutlar da alıp götürür onu" dedi.
Böyle konuşarak oradan ayrıldılar. Ama avcı konuşulanları duymuştu;
devler gider gitmez ayağa kalkarak dağın ta tepesine tırmandı. Bir süre
orada oturdu; derken bir bulut gelerek onu sarmaladı ve taşıyarak oradan
alıp götürdü; bir süre gökyüzünden aşağıları seyrettikten sonra yavaşça
alçaldı ve avcıyla birlikte yabani otların bürüdüğü koca bir bahçe
duvarının üzerine indi, daha sonra da oğlanı bir bostan tarlasına usulca
bıraktı.
Avcı etrafına bakarak söylendi:
"Biraz yiyecek bir şeyler bulsam, karnım öyle aç ki! Yoksa bundan sonra
yola çıkmam çok güç olacak. Burada ne elma var, ne de armut; hiçbir
meyve yok, nereye baksan yabani ot!"
Sonra "Bu otlardan salata yapayım bari, lezzetli olmasa da beni
canlandırır" diye düşündü.
Bir büyük salata seçip yedi, ama ilk lokmalar boğazından geçer geçmez
kendisini tamamen değişmiş hissetti. O anda dört bacaklı oluverdi,
kafası büyüdü ve kulakları uzayıverdi. Bir eşeğe dönüştüğünü görünce
dehşet içinde kaldı. Yine de karnı çok acıktığından ve de ağzındaki
salata bu kez kendisine çok lezzetli geldiğinden büyük bir iştahla
yemeye koyuldu. Sonunda başka bir salata buldu, ama onu yer yemez yine
değişime uğradığını hissetti; tekrar insan olmuştu.
Derken yorgunluğunu çıkarmak üzere uykuya daldı. Ertesi sabah
uyandığında bir iyi bir de kötü salata kopardıktan sonra, birisi bana
yardım edecek, öteki de nankörleri cezalandıracak diye aklından geçirdi.
Sonra salataları zembiline attı, duvarı tırmanıp aştıktan sonra oradan
ayrılarak sevgilisinin sarayını aramak üzere yola çıktı. Birkaç gün
avare dolaştıktan sonra şans eseri olarak sarayı yeniden buldu. Hemen
suratını kahverengiye boyadı; öyle ki, annesi bile tanıyamazdı. Bu
şekilde saraya girerek yatacak bir yer rica etti.
"Yorgunluktan ölüyorum! Artık yürüyemeyeceğim" dedi.
Cadı karı, "Hey, sen kimsin? Ne iş yaparsın?" diye sordu.
"Ben kral tarafından, güneş altında yetişen o leziz salataları aramak
için gönderildim. Onları bulduğum için de çok mutluyum, hep yanımda
taşıyorum, ama güneş yüzünden körpe salatalarım bozulmaya başladı.
Bilmiyorum, daha fazla dayanabilecekler mi?"
Leziz salata lafını duyan cadı karı dayanamadı:
"Bırak da o güzel salatanın bir tadına bakayım" dedi.
"Neden olmasın? Yanımda iki tane var, birini sana vereyim" diyerek
çıkınını açtı ve kötü salatayı ona uzattı.
Cadı karının aklına kötü bir şey gelmedi; salatayı görünce ağzı sulandı,
hemen mutfağa giderek yemeği kendisi hazırladı. Daha sofra kurulmadan
salatadan birkaç yaprak alarak ağzına attı. Tam yutmuştu ki, insan
kılığını kaybederek bir dişi eşeğe dönüştü ve avluya koştu. Bu sırada
hizmetçi kız mutfağa geldi, yemeği alıp taşıdı, ama bu arada eski
alışkanlığını bırakamayarak salatadan biraz tattı. Salata gücünü hemen
gösterdi ve kız bir dişi eşeğe dönüştü; salata tabağı yere düştü. O
sırada güzel kızlar arasında oyalanan kralın elçisi, salata tabağının
hâlâ servis edilmediğini görünce ve de karnı iyice acıktığı için,
"Nerde kaldı şu salata, anlamadım gitti!" diye söylendi.
Bu arada avcı, salata, etkisini göstermiş olmalı; gidip mutfağa bir
bakayım diye düşündü. Ve oraya giderken avluda iki tane dişi eşeğin
dolaşmakta olduğunu gördü; salata tepsisiyse yerdeydi. "Tamam, ikisi de
layığını buldu işte" diye mırıldanarak artık kalan salata yapraklarını
yerden topladı, bir tabağa koyarak sevgilisine getirdi.
"Daha fazla beklemeyesin diye sana bu nefis yemeği kendim getirdim"
dedi.
Kız onu yiyince aynen ötekiler gibi eşek oluverdi ve avluya koştu.
Avcı yüzünü iyice yıkadıktan, yani ötekiler tarafından tanınacak bir
hale geldikten sonra avluya çıktı.
"Şimdi nankörlüğünüzün cezasını çektiniz işte!" diyerek her üçünün de
boyunlarına birer ip geçirerek değirmene varıncaya kadar yürüttü.
Değirmene gelince evin penceresini tıkırdattı; değirmenci başını dışarı
çıkararak gelenin kim olduğunu sordu.
Avcı, "Yanımda üç tane huysuz hayvan var, onlara daha fazla
bakamayacağım" diye cevap verdi. "Onlar sizin olsun, alın, besleyin,
karşılığında da - daha önce söylediğim gibi - ne para istiyorsanız
vereyim."
"Neden olmasın?" dedi değirmenci. "Ama onlara nasıl davranacağım?"
Avcı, "Bu eşeklerden en yaşlısı bir cadı karıdır; onu günde üç kez
döveceksin, sadece bir öğün yem vereceksin; ortancasını -ki hizmetçi
kızdır o- bir kere dövüp üç öğün vereceksin; en gencin hiç dövme, sadece
üç öğün yem ver!" dedi. Ne de olsa o kızın dayak yemesine gönlü razı
olmamıştı.
Daha sonra saraya döndü ve ihtiyacı olan şeylerin hepsini buldu.
Birkaç gün sonra değirmenci çıkarak tekmil verdi. Günde üç kez dayak
attığı ve bir öğün yem verdiği eşek ölmüştü. "Öbür ikisine gelince"
diye devam etti, "Onlar ölmedi, günde üç kez besleniyorlar, ama o kadar
üzgünler ki, bu böyle devam edemez."
Avcı onlara acıdı, öfkesini yendi ve değirmenciden onları yine saraya
getirmesini istedi. Daha sonra saraya geldiklerinde avcı onlara iyi
salatadan yedirdi; ikisi de yine insan oluverdi.
Güzel kız onun ayaklarına kapanarak, "Ah, sevgilim, beni affet! Ben
ettim sen eyleme; tüm bunlara beni annem zorladı ve ben her şeyi
istemeyerek yaptım. Senin pelerinin benim dolabımda asılı duruyor; kuş
yüreği için de şurup içmeye hazırım" dedi. Oğlan olanları unutmuştu.
"Hepsi sende kalsın, ben sadece seninle evlenmek istiyorum" dedi. Ve
düğün yapıldı, ölünceye kadar mutlu yaşadılar.
