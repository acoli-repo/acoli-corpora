# author: Gebrüder Grimm
# source: tbc
# url: https://www.grimmstories.com/tr//grimm_masallari/rapunzel
# note: copyright of translation tbc

## Rapunzel 

Bir zamanlar bir karı koca vardı; uzun zamandır bir çocuk istemelerine
karşın olmuyordu: Derken kadın Tanrı bana istediğimi verecek diye
umutlandı. Evlerinin arka tarafında bir pencere vardı. Oradan
bakıldığında, içinde bin çeşit kokulu otların ve dünyanın en güzel
çiçeklerinin bulunduğu bir bahçe görünüyordu. Ama etrafı yüksek bir
duvarla çevriliydi; kimse içeri girmeye cesaret edemiyordu. Çünkü bu
bahçe büyücü bir kadına aitti; bu büyücü çok güçlüydü, herkes ondan çok
korkuyordu.

Günün birinde evli kadın bu pencerede durup o bahçeye baktı. Tarhlardan
birinde çok, ama çok güzel kuzukulağı yetişmişti; hepsi o kadar taze ve
yeşildi ki, canı çekti. Artık her baktığında onları yemek istiyordu. Ama
yiyemeyeceğini bildiği için de günden güne sararıp soldu; zayıfladı; çok
kötü görünüyordu. Bu durum karşısında kocası dehşete kapılarak: "Neyin
var senin, karıcığım?" diye sordu. "Ah, şu arka bahçedeki
kuzukulağından yiyemezsem öleceğim galiba" dedi kadın. Onu çok seven
kocası, "Karın ölmeden önce, ne pahasına olursa olsun, git şu
kuzukulağını kopar" diye söylendi kendi kendine. Ve akşam karanlığında
duvarın üstünden tırmanarak büyücünün bahçesine girdi; hemen bir öbek
kuzukulağı çalarak karısına getirdi. Karısı kuzukulağı salatası yaparak
büyük bir iştahla yedi. O kadar ki, tadına doyamadı. Ve ertesi gün canı
aynı salatayı üç misli fazla çekti. Karısının içi rahat etsin diye adam
bir kez daha bahçeye dalmak zorunda kaldı. Akşam karanlığında yine
duvarı tam aşarken durdu. Çok korkmuştu; çünkü karşısında büyücü kadını
görüverdi. Kadın öfkeyle, "Buna nasıl cesaret edersin? Nasıl hırsız
gibi bahçeme girip salatalarımı çalarsın? Gününü görürsün sen" dedi.
Adam, "Nolur bağışla" dedi. "Bunu isteyerek yapmadım. Karım
pencereden sizin marulları görmüş; canı o kadar çekmiş ki, yemezse
ölürmüş."

Bunun üzerine büyücü kadının öfkesi yatıştı ve "Madem ki öyle,
marulları almana izin veriyorum, ama bir şartla" dedi. "Eşinin
doğuracağı çocuğu bana vereceksin! Ona iyi bakılacak; ben tam bir anne
gibi davranacağım."

Adam korkudan her şeye razı oldu.

Kadın loğusa yatağındayken büyücü kadın çıkageldi; Rapunzel adını
taktıktan sonra çocuğu alıp gitti.

Rapunzel çocukların en güzeli oldu. On iki yaşına bastığında büyücü
kadın onu orman içindeki bir kuleye hapsetti. Bu kulenin ne kapısı
vardı, ne de merdiveni. Sadece en yukarıda ufacık bir penceresi
bulunuyordu. Büyücü kadın kuleye girmek istediğinde:

Rapunzel, Rapunzel,
Saçını sarkıt, ey güzel.

diyordu.

Genç kızın upuzun, altın sarısı saçları vardı. Büyücünün sesini duyar
duymaz, ördüğü saçlarını çözerek, bir ucunu pencere pervazındaki bir
kancaya doladıktan sonra on beş metre aşağıya sarkıtıyor, büyücü de ona
tutunarak yukarı çıkıyordu.

Birkaç yıl böyle geçti; bir gün bir prens kulenin önünden atıyla
geçerken bir şarkı işitti; durup kulak kabarttı. Bunu söyleyen
Rapunzel'di, can sıkıntısından vakit geçsin diye söylüyordu.

Prens onun yanma varmak istedi; kulenin kapısını aradıysa da bulamadı.
Eve döndü. Ama duyduğu şarkı öylesine yüreğine işlemişti ki... artık
her gün ormana çıkıyor ve kızın şarkısını dinliyordu. Bir keresinde bir
ağacın altında durup beklerken bir büyücü kadının geldiğini gördü ve
kadının:

Rapunzel, Rapunzel,
Saçını sarkıt, ey güzel.

diye seslendiğini duydu.

Rapunzel saçlarını sarkıttı; büyücü kadın ona asılarak yukarı tırmandı.

"Demek ki bunu merdiven yerine kullanıyor. Ben de şansımı denerim"
diye düşündü prens ve ertesi gün hava kararırken kuleye yaklaşarak
seslendi:

Rapunzel, Rapunzel,
Saçını sarkıt, ey güzel!

Ve saç aşağı sarkıtılır sarkıtılmaz ona asılarak yukarı tırmandı.

Rapunzel odasına bir adamın girdiğini görünce önce çok korktu, o zamana
kadar hiç erkek görmemişti. Prens onunla dostça konuşmaya başlayarak
onun şarkısını duyduğunu ve yüreğinin bundan çok etkilendiğini, bu
yüzden onu görmeden edemeyeceğini anlattı. Rapunzel'in korkusu
geçiverdi. Genç oğlan ona kendisini koca olarak kabul edip etmeyeceğini
sordu. Onun ne kadar genç ve yakışıklı olduğunu görünce "O bana yaşlı
cadı Gotel'den daha iyi bakacaktır" diye aklından geçirdi ve olumlu
cevap verdi. Elini onun elinin üzerine koyarak: Seninle gelmeye razıyım.
Ama buradan nasıl çıkacağımı bilmiyorum. Bundan sonra her gelişinde bir
yumak ipek iplik getir; ben onu örerek bir merdiven yaparım.
Tamamlandığı zaman onunla aşağı inerim, sen de beni atına alıp
götürürsün" dedi.

Ve şöyle kararlaştırdılar. Prens hep akşamları gelecekti, çünkü büyücü
kadın hep gündüzleri çıkageliyordu.

Büyücü kadın hiçbir şeyin farkında olmadı. Ancak Rapunzel, "Söylesene
Bayan Gotel, sizi yukarı çekmekte neden zorlanıyorum da, şu anda yanımda
olan prensiçekmekte zorlanmıyorum?" deyince: "Eyvaah, imansız kız"
diye haykırdı büyücü kadın. "Kulaklarım neler duyuyor! Ben seni
herkesten sakladım, oysa sen bana ihanet ettin!"

Ve öfkeyle yakaladığı Rapunzel'in saçlarını sol eline birkaç kez
doladı; sağ eline aldığı bir makasla onları dibinden kesiverdi. Örgülü
saçlar şimdi yerde yatmaktaydı. Kadın o kadar acımasızdı ki, zavallı
Rapunzel'i bir çölün ortasına bıraktı. Genç kız orada açlık ve sefalet
içinde yaşayacaktı.

Büyücü kadın Rapunzel'i çölde bıraktıktan sonra aynı akşam kesik
saçları pencere pervazına bağladı ve genç prens gelip de:

Rapunzel, Rapunzel,
Sarkıt saçım, ey güzel!

diye seslenince, saçı aşağı sarkıttı. Oğlan yukarı tırmandı, ama kulede
sevgilisini değil de büyücüyü gördü. Cadoloz "A-ha" diye alaylı alaylı
güldü. "Sevgilini almaya geldin; ama o güzel kuş artık yuvasında değil,
artık ötmüyor. Onu kedi kaptı, seni de görürse gözlerini oyacak. Senin
için Rapunzel yok artık! Onu bir daha hiç görmeyeceksin" diye ekledi.

Genç oğlan o kadar acı duydu ki, ne yaptığını bilemedi. Çaresizlikten
kendini kuleden aşağı attı; ama hayatta kaldı, ancak çalılar gözüne
girdi. Ve görme yeteneğini yitirmiş olarak ormanda yolunu şaşırdı;
sadece ağaç kökleri ve meyvelerle karın doyurdu. Sevgili eşini kaybetmiş
olmanın verdiği kederle ağlayıp sızlanmaktan başka bir şey yapmadı. Bu
şekilde birkaç yıl sefalet içinde yaşadı. Derken yolu, Rapunzel'in
bulunduğu çöle düştü. Genç kadın dünyaya getirdiği ikiz çocuklarla -biri
kız, öbürü oğlan- burada çok zor bir hayat sürmekteydi.

Genç prens bir ses duydu; bu ses ona hiç de yabancı değildi; o tarafa
doğru yaklaştı. Rapunzel onu hemen tanıdı ve boynuna atılarak ağlamaya
başladı. Döktüğü gözyaşlarından iki damla prensin gözlerini ıslattı ve
aynı anda delikanlı eskisinden çok daha iyi görmeye başladı. Hemen
karısını yanına alarak ülkesine döndü; orada büyük bir sevinçle
karşılandı. Böylece ömürlerinin sonuna kadar mutlu yaşadılar.
