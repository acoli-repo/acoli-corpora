# author: Gebrüder Grimm
# source: tbc
# url: https://www.grimmstories.com/tr//grimm_masallari/ayipostlu
# note: copyright of translation tbc

## Ayıpostlu 

Bir zamanlar askere yazılmış bir delikanlı vardı. Cesur biriydi, kurşun
yağarken cephede hep ön saflardaydı. Savaş süresince her şey yolunda
gitti, ama ateşkes ilan edildikten sonra ordudan ayrıldı. Yüzbaşısı ona
nereye isterse gidebileceğini söyledi.
Oğlanın anası babası ölmüştü, evi barkı yoktu artık. Bunun üzerine
ağabeylerinin yanına vararak onlardan tekrar savaş çıkana kadar kendine
bakmalarını istedi. Ama ağabeyleri vicdansızdı. "Seninle ne yapalım ki?
Sana ihtiyacımız yok, kendi başının çaresine bak" dediler.
Askerin tüfeğinden başka bir şeyi yoktu; onu omzuna asarak yollara
düştü. Derken koskoca bir fundalığa vardı, etrafını daire şeklinde
çevirmiş ağaçlardan başka bir şey görünmüyordu. Üzgün bir şekilde yere
oturarak kaderini düşünmeye başladı.
"Param kalmadı, elimde bir zanaatım da yok, savaşmaktan başka bir şey
bilmem; artık ateşkes ilan edildiğine göre kimsenin bana ihtiyacı
kalmadı. Herhalde açlıktan öleceğim" diye düşündü.
Birden bir hışırtı duydu ve dönüp baktı. Karşısında yeşil ceketli, iri
yarı, tanımadığı bir yabancı durmaktaydı ve adamın bir ayağı sakattı.
"Senin neyin eksik, biliyorum ben" dedi adam ve ekledi: "Senin paran
da olacak, malın mülkün de, ama önce hiçbir şeyden korkmadığını
kanıtlaman gerekiyor, yoksa paramı boşa harcamam ben!"
"Bir asker hiçbir şeyden korkmaz!" diye cevap verdi oğlan. "İstersen
beni bir dene!"
"Hemen!" dedi adam, "Arkana bak!"
Asker dönüp baktı, karşısında koskoca bir ayı vardı ve homurdanarak
üzerine yürüyordu.
"Dur hele! Biraz burnunu gıdıklayayım da bir daha homurdanamayasın!"
diyen asker silahını omuzlayarak ateş etti ve ayıyı burnundan vurdu.
Hayvan olduğu yerde çöktü ve bir daha kımıldayamadı.
"Cesurmuşsun, ama benim bir koşulum daha var, onu da yerine
getirmelisin" dedi adam.
"Dünyevi mutluluğumu sarsmasın da!" dedi asker. Şimdi karşısındakinin
kim olduğunu anlamıştı. "Yoksa böyle işlere girmem"
"Kendin göreceksin" diye cevap verdi yeşil ceketli adam ve ekledi:
"Bundan böyle yedi yıl boyunca yıkanmayacaksın, saçını sakalını ve
tırnaklarını kesmeyeceksin. Tanrı'ya dua da etmeyeceksin! Kabul
ediyorsan sana yeşil ceketimi vereceğim. Yedi yıl sırf bunu giyeceksin.
Bu yedi yıl içinde ölürsen bana kavuşmuş olacaksın. Hayatta kalırsan
serbest olacaksın ve ömrün boyunca zengin kalacaksın."
Asker içine düştüğü durumu düşündü, o zamana kadar yüz kere ölümle
karşılaşmıştı; onun için cesareti ele alarak bu teklifi kabul etti.
Şeytan yeşil ceketini çıkararak ona verdi. "Bu yeşil ceketi giydikten
sonra ne zaman elini cebine atsan avuç dolusu para bulacaksın" dedikten
sonra da ayının postunu yüzdü. "Bu senin palton olacak, aynı zamanda da
yatağın. Sadece bunun üstünde yatacaksın, başka bir yatakta değil!"
Şeytan sonra sıvışıp gitti. Asker ceketi giydi, elini cebine atar atmaz
ihtiyacı olan şeyleri buluverdi. Sonra ayı postunu giyerek yollara
düştü.
Başına hiçbir şey gelmedi. İlk yılı şöyle böyle geçirdi. Ama ikinci yıl
bir canavara benzedi. Saçları neredeyse bütün yüzünü kapadı. Sakalı
keçeden, parmakları hayvan pençesinden farksızdı. Suratı öyle kirliydi
ki, çiçek hastalığına yakalanmış da derileri soyulmuş gibiydi. Onu gören
kaçıyordu; oysa kendisi hep fakirlere para dağıtıyor ve onlardan yedi
yıl boyunca ölmemesi için kendisine dua etmelerini istiyordu. Çok iyi
para verdiği için her gittiği handa kendine yatacak bir yer bulabildi.
Dördüncü yıl bir hana vardı; ama hancı ona oda vermek istemedi, hatta
ahırda bile yatmasına izin vermedi, çünkü atlarının ürkmesinden
korkuyordu.
Ama Ayıpostlu elini cebine atıp da bir avuç dolusu altın para verince
adam ona evin arkasındaki ufacık kulübeyi gösterdi; hanının adı çıkmasın
diye de kimseye görünmeyeceğine dair ondan söz aldı.
Ayıpostlu akşamları hep tek başına oturdu ve yedi yılın dolmasını
bekledi. Derken yandaki odadan bir yakınma duydu. Çok yufka yürekliydi;
kapıyı açıp bakınca yaşlı bir adamın başını elleri arasına almış
ağlamakta olduğunu gördü.
Ayıpostlu ona yaklaştı, ama adam yerinden fırlayarak kaçmak istedi.
Ancak insan sesi duyunca sakinleşti. Ayı- postlu tatlı dil dökerek
derdini anlamaya çalıştı. Adam servetini yitirmişti; kızıyla birlikte aç
kalmıştı, hancıya ödeyecek parası yoktu. İster istemez hapsi
boylayacaktı.
"Bütün derdin buysa bende yeterince para var" diyen Ayıpostlu, hancıyı
çağırarak parasını ödedi, sonra da yaşlı adamın cebini altınla
doldurdu.
Yaşlı adam dertlerinden kurtulunca minnettarlığını nasıl kanıtlayacağını
bilemedi. "Benimle gel" dedi Ayıpostlu'ya. "Benim kızlarımın hepsi
dünya güzelidir. İçlerinden birini beğen ve istersen onunla evlen. Bana
yaptıklarını duyunca herhalde karşı çıkmayacaktır. Gerçi biraz acayip
görünüyorsun, ama o seni yola sokar."
Bu teklif Ayıpostlu'nun hoşuna gitti ve adamla beraber yola çıktı.
En büyük kız onun görünüşünden o kadar korktu ki, bir çığlık atarak
oradan kaçtı. Ortanca kız hemen kaçmadıysa da onu tepeden tırnağa kadar
süzdükten sonra, "Nasıl insana benzemeyen biriyle evlenebilirim? Bir
keresinde buraya insan diye geçinen tıraşlı bir ayı gelmişti, kürk palto
ve beyaz eldiven giymişti. O bile bundan iyiydi. Hani sadece çirkin
olsa, ona alışabilirdim" dedi.
Ama en küçük kız şöyle dedi: "Babacığım, seni dertten kurtardığına göre
bu iyi bir adam olmalı. Madem beni ona sözledin, o zaman sözünde dur."
Ne yazık ki, o sırada Ayıpostlu'nun yüzü kirden ve saçlarından
gözükmüyordu; yoksa bu sözleri işitince nasıl canı gönülden güldüğü fark
edilecekti. Parmağındaki yüzüğü çıkararak ikiye böldü, yarısını kıza
verdi, diğer yarısını kendine sakladı. Kıza verdiği yüzüğe kendi adını,
kendisininkine de kızın adını yazdı ve ona bu yarım yüzüğü iyi
saklamasını rica etti.
Sonra vedalaşarak, "Daha üç yıl dünyayı gezmem gerek, geri dönmezsem
özgürsün, o zaman anla ki ben öldüm. Ama Tanrı'ya dua et de yaşayayım"
dedi.
Zavallı kız o günden sonra hep siyahlara büründü; ne zaman nişanlısını
düşünse gözleri dolu dolu oldu. Ablalarıysa hep onunla alay etti.
"Dikkat et, ona elini uzattın mı bir pençe atar!" dedi büyük ablası.
Küçük ablası "Ayılar tatlıyı sever; dikkat et, senden hoşlanırsa seni
yer haa!" diye dalga geçti.
"Sakın onun sözünden çıkma, yoksa böğürür!" dedi büyük ablası.
"Düğün neşeli geçecek, çünkü ayılar iyi dans eder!" diye tamamladı
küçük ablası.
Genç kız sustu ve söylenenlere pek aldırış etmedi. Bu arada Ayıpostlu
bütün dünyayı dolaştı, bir kıtadan öbür kıtaya gitti, kendisine dua
etmeleri için fakirlere para yardımında bulundu hep.
Yedi yılın dolduğu son gün yine o etrafı ağaçlarla çevrili çalılığın
olduğu yere gitti. Çok geçmeden bir rüzgâr uğuldadı ve karşısına şeytan
çıktı, ona hırçın hırçın baktı. Sonra eski ceketini fırlatıp atarak
yeşil ceketini geri istedi.
"Ona daha sıra gelmedi. Önce beni güzelce temizle bakalım!" dedi
Ayıpostlu.
Şeytan ister istemez gidip su getirdi, onu yıkadı, saçlarını taradı ve
tırnaklarını kesti. Oğlan tam bir asker gibi oldu, eskisinden daha
yakışıklıydı.
Şeytan gönül rızasıyla oradan ayrıldıktan sonra delikanlı rahatladı.
Şehre indi ve kendisine çok güzel, kadife bir ceket aldı. Dört ata
koşulmuş bir arabaya binerek nişanlısının evine gitti. Kimse onu
tanımadı. Baba onu yüksek rütbeli bir subay sanarak kızlarının bulunduğu
odaya götürdü. Büyük ve ortanca kızın arasına oturttu; kızlar o zamana
kadar bu kadar güzel ve yakışıklı bir erkek görmemişti. Ama nişanlı kız
onun karşısına geçmiş, gözlerini yerden kaldırmadığı gibi tek kelime
konuşmuyordu.
Sonunda baba, oğlana kızlarından birini verebileceğini söyleyince iki
kız yerlerinden fırlayıp odalarına gitti; en güzel elbiselerini
giydiler; ikisi de seçilmeyi umuyordu.
Ama oğlan nişanlısıyla odada yalnız kalınca cebinden çıkardığı yarım
yüzüğü içi şarap dolu bardağa atarak masanın üzerinden kıza uzattı. Kız
bardağı alarak şarabı içti, ama bardağın dibinde yarım yüzüğü bulunca
yüreği hızla çarpmaya başladı. Boynuna bir zincirle astığı diğer yarım
yüzüğü çıkartıp öbürüyle karşılaştırınca iki yüzük birbirine tıpatıp
uydu.
O zaman oğlan, "Ben senin Ayıpostlu olarak gördüğün nişanlımın. Tanrı'
nın inayetiyle yine insan kimliğine kavuştum ve her türlü günahtan
arındım" diyerek kıza yaklaştı ve onu kucakladıktan sonra bir öpücük
kondurdu.
Kızın ablaları süslü püslü giysiler içinde döndüklerinde yakışıklı
delikanlının küçük kardeşlerini seçtiğini görünce ve onun Ayıpostlu
olduğunu öğrenince kızgınlıktan küplere binerek dışarı fırladılar. Biri
kuyuda boğuldu, diğeri kendini ağaca astı.
Akşam olunca kapı çalındı. Damat kapıyı açınca karşısında yeşil ceketli
şeytanı gördü.
Şeytan şöyle dedi: "Gördün mü, bir yerine iki can aldım!"
