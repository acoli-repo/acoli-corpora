# author: Gebrüder Grimm
# source: tbc
# url: https://www.grimmstories.com/tr//grimm_masallari/parmak_cocuk
# note: copyright of translation tbc

## Parmak Çocuk 

Bir zamanlar bir köylü vardı. Akşamları ocak başında oturup ateşi
karıştırırken karısı da karşında iplik çekerdi.
Bir gün adam, "Ne yazık ki çocuğumuz olmadı! Evimiz çok sakin, başka
evlerse cıvıl cıvıl" dedi.
"Evet" diyen kadın içini çekti. "Hiç değilse bir tane olsaydı! Parmak
kadar ufak olsa bile sevinirdik ve bağrımıza basardık!"
Derken günün birinde kadın yedi aylık bir çocuk doğurdu. Bebeğin tüm
uzuvları normaldi, ama kendisi başparmak kadar küçücüktü.
"İsteğimiz gerçekleşti, biz onu çok seveceğiz!" dediler ve adını da
Başparmak koydular. Yiyeceğini hiç eksik etmedikleri halde çocuk bir
türlü büyümedi, doğumunda nasılsa öyle kaldı; ama çok zeki ve becerikli
bir çocuk oldu, neye el atsa başarılıydı.
Köylü bir gün ormana gitmeye karar verdi; odun kesecekti. "Keşke bana
arabayı getirecek biri olsaydı!" diye söylendi.
"Ben sana arabayı getiririm baba, hiç merak etme; istediğin zamanda
ormanda olacak!" dedi Başparmak.
Adam gülerek "Sen bunu nasıl yaparsın? Çok küçüksün, atı dizgininden
tutup süremezsin ki!" dedi.
"Merak etme, annem arabayı koşsun yeter! Ben atın kulağına oturup ona
neler yapması gerektiğini fısıldayacağım" dedi oğlan.
Vakit geldiğinde annesi arabayı koştu ve Başparmak'ı atın kulağına
oturttu. Oğlan ata "Deeeh!" diyerek neler yapması gerektiğini söyledi.
Arabayı ustaca kullanarak doğru yoldan ormana vardı.
Tam ormana giriş yolunda oğlan iki tane yabancı adamın geldiğini görünce
"Brrr!" dedi.
"Bu da ne? Tek başına giden bir araba ve de ata emir veren bir ses? Ama
ortada başka kimse görünmüyor" dedi adamlardan biri.
"Burası tekinsiz bir yer" dedi diğeri ve ekledi: "Arabanın peşinden
gidelim, bakalım nerede duracak?"
Araba dosdoğru ormana daldı ve odunların yığıldığı yere vardı. Başparmak
babasını görünce seslendi: "Gördün mü baba, arabayı getirdim işte!
Şimdi beni aşağıya indir!"
Babası sol eliyle atı tutarken bir saman çöpüne oturmuş oğlunu da sağ
eliyle atın kulağından aşağı indirdi. Yabancı adamlar bu mucize
karşısında ne diyeceklerini bilemedi.
Biri diğerini kenara çekerek, "Dinle, bu ufaklık bize şans getirebilir.
Onu alıp büyük şehirlerde para karşılığında halka gösteririz. Onu
babasından satın alalım" dedi.
Adamın yanına vararak, "Şu ufaklığı bize sat, yanımızda rahat eder"
dediler.
"Olmaz" dedi adam. "O benim canım ciğerim. Dünyanın altınını verseniz
değişmem!"
Bu pazarlığı işiten Başparmak babasının cebinden çıkarak kulağına,
"Baba, beni onlara ver, ben nasıl olsa geri dönerim" diye fısıldadı.
Babası onu iyi bir para karşılığında adamlara sattı. Adamlar oğlana
"Nereye oturmak istersin?" diye sordular.
"Beni şapkanızın kenarlığına oturtun, arada sırada oradan aşağı iner,
etrafa bakınır ve dolaşırım; merak etmeyin, düşmem" dedi Başparmak.
İsteğini yerine getirdiler ve oğlan babasıyla vedalaştıktan sonra
onlarla gitti.
Akşam oluncaya kadar yol aldılar. Derken "Beni yere indirin, çişim
geldi" dedi oğlan.
"Otur oturduğun yerde, işe istersen, bana vız gelir. Ara sıra kuşlar da
ediyor başıma" diye cevap verdi onu şapkasında taşıyan adam.
"Olmaz!" dedi oğlan. "Ben terbiyesiz değilim. Hemen yere beni
indirin!"
Adam şapkasını çıkararak Başparmak'ı yol kenarındaki hendeğe bıraktı. O
hemen bulunduğu yerden sıçrayarak tarlaya daldı ve birden arayıp bulduğu
bir fare yuvasına giriverdi.
"İyi akşamlar, beyler, yolunuza bensiz devam edin" diye adamlara
seslenerek güldü.
Adamlar sopalarla fare yuvasını eşeledi, ama bunun bir yararı olmadı.
Başparmak yuvanın derinliklerine kaçtı. Derken akşam oldu ve adamlar
öfkeyle, ama elleri boş olarak yola koyuldu.
Onların gittiğini fark eden Başparmak yuvadan dışarı çıktı. "Karanlıkta
tarlada dolaşmak tehlikeli, kolayca bacağımı kırabilirim" diye
söylendi.
Aniden ayağı bir salyangoz kabuğuna çarptı. "Hele şükür, geceyi burada
geçirebilirim!" diyerek kabuğun içine yerleşti. Tam uyuyacağı sırada
önünden geçen iki adamın sesini duydu.
"Şu zengin papazın altın ve gümüş takımlarını nasıl çal- sak?" dedi
biri.
"Ben sana söyleyeyim" diye lafa karıştı Başparmak.
İkinci hırsız çok korktu ve "Neydi bu? Biri konuştu!" dedi.
Durup dinlediler. Başparmak yine konuştu: "Beni yanınıza alın, size
yardım edeyim!"
"Nerdesin sen?"
"İyice yere bak, sesin nereden geldiğini bulursun" diye cevap verdi
Başparmak.
Hırsızlar sonunda onu bularak havaya kaldırdılar. "Seni gidi bacaksız,
bize nasıl yardım edeceksin ki?" dediler.
"Bakın" dedi ufaklık, "Ben papazın odasına demir parmaklıkların
arasından girerim ve içerden ne isterseniz onu size uzatıp veririm."
"Hadi bakalım, göster marifetini!" dediler.
Papazın evine vardıklarında Başparmak odaya girdi, sonra da var gücüyle,
"Burada ne isterseniz var!" diye haykırdı.
Hırsızlar irkildi. "Yavaş konuşsana, herkesi uyandıracaksın!"
dediler.
Ama Başparmak onları anlamamış gibi davranarak yeniden "Ne
istiyorsunuz? Buradakilerin hepsini mi istiyorsunuz?" diye bağırdı.
Yan odada yatan aşçı kadın bunu duyunca uyanarak kulak kabarttı.
Hırsızlar korkudan biraz geri çekildiler, ama daha sonra cesareti ele
alarak, "Bu ufaklık bizi ele vermek istiyor" diyerek geri geldiler.
Oğlanın kulağına, "Hadi artık ciddi ol da içeridekileri bize ver" diye
fısıldadılar.
Başparmak bu kez de tüm gücüyle, "Hepsini vereceğim, uzatın
ellerinizi" diye haykırdı.
Bunu duyan aşçı kadın tökezleye tökezleye kapıya geldi. Hırsızlar
peşlerine avcı düşmüş gibi oradan kaçıverdiler. Ama aşçı kadın bir şey
fark etmemişçesine mum yaktı. O gelirken Başparmak hiç görünmeden
kendisini dışarıya, samanlığa attı. Aşçı kadın her köşeyi arayıp kimseyi
bulamayınca tekrar gidip yatağına yattı ve gözü açık rüya görmüş
olduğuna inandı.
Başparmak saman çöpüne tırmanarak yatacak yerini hazırladı; ertesi
sabaha kadar uyuyacak, sonra da anne ve babasının yanma dönecekti. Ne
var ki, başına başka işler geldi!
Yaa, bu dünyada zahmetsiz iş yok ki!
Gün ağarırken aşçı kadın hayvanlara yem vermek için yatağından kalktı.
Doğruca samanlığa gitti, içinde Başparmak'm da yatıp uyuduğu bir kucak
dolusu saman aldı. Oğlan öyle derin bir uykuya dalmıştı ki, olanların
farkına varmadı. Uyandığında kendini geviş getiren bir ineğin ağzında
buldu.
"Eyvah, değirmene girdim!" diye hayıflandı, ama sonra nerede olduğunu
anladı. Hayvanın dişleri arasına girip çiğnenmemek için dikkat
etmeliydi; yine de midesine yuvarlanmaktan kurtulamadı. "Burada da hiç
pencere yokmuş, hiç gün ışığı girmiyor" diye söylendi.
Bulunduğu yer hiç hoşuna gitmedi, durmadan yeni samanlar geldiği için
sıkıştıkça sıkıştı. Korkudan avazı çıktığı kadar bağırdı: "Taze yem
atmayın bana! Taze yem atmayın bana!"
O sırada aşçı kadın ineği sağmaktaydı; birinin konuştuğunu ve ortada
kimsenin olmadığını, bu sesin de dün geceki sesin aynısı olduğunu fark
edince öylesine korktu ki, iskemlesinden kayarak sütü yere döktü. Büyük
bir korkuya kapılarak efendisinin yanına koştu. "Aman Tanrım, papaz
efendi, inek konuştu!" diye haykırdı.
"Sen çıldırmışsın!" diye cevap veren papaz, neler olup bitiyor diye
samanlığa kendi gitti.
Daha içeriye bir adım atmıştı ki, Başparmak yeniden "Bana taze yem
atmayın! Bana taze yem atmayın!" diye haykırmaya başladı.
Bu kez papaz da öyle korktu ki, ineği cin çarptığını ve bu yüzden
öldürülmesi gerektiğini söyledi.
İneği kestiler, ama içinde Başparmak'ın bulunduğu midesini çöpe
attılar. Başparmak çalışıp çabalayarak kendisine bir yer açtı; ama tam
başını dışarı çıkarmışken başına yeni bir bela geldi; aç bir kurt
yaklaşarak mideyi olduğu gibi yuttu. Başparmak cesaretini kaybetmedi.
"Belki kurt anlaşmaya yanaşır" diye düşündü ve onun midesinden
seslendi: "Kurt kardeş, sana göre güzel bir yiyecek biliyorum."
"Neredeymiş o?"
"Falanca çıkmaza girdin mi birinci değil, ikinci ev. Orada pastalar,
yağlı butlar ve sucuklar bulacaksın; ye yiyebildiğin kadar" diyerek
babasının evini tarif etti.
Kurt bir denileni iki etmedi, o gece doğruca o çıkmaz sokağa giderek evi
buldu ve ambarda ne bulduysa mideye indirdi. İyice doyunca çekip gitmek
istedi, ama karnı o kadar şişmişti ki, bulunduğu yerden dışarı
çıkamadı.
Başparmak da bunu hesap etmişti. Başladı kurdun midesinde hoplayıp
tepinmeye; elinden geldiğince bağırdı çağırdı.
"Sussana be!" dedi kurt, "Milleti uyandıracaksın!"
"Bana ne!" dedi ufaklık. "Sen her şeyi mideye indirdin, bırak da
şimdi ben biraz eğleneyim."
Başladı yine var gücüyle bağırıp haykırmaya. Bu gürültüden annesiyle
babası uyanarak ambara koştular, kapı aralığından baktılar. Orada kurdu
görünce kaçtılar; adam bir balta, karısı da bir tırpan aldı.
Tekrar ambara girerlerken, "Sen arkamda dur!" dedi adam. "Ben ona
baltayla vuracağım, ölmezse sen tırpanla vur ve karnını deş."
Başparmak babasının sesini duyunca seslendi: "Babacığım, ben buradayım,
kurdun karnında!"
Babası sevinçle "Tanrı'ya şükürler olsun! Oğlanı bulduk" diyerek
çocuğa zarar vermesin diye karısına tırpanı elinden bırakmasını işaret
etti. Sonra yaradana sığınarak baltayla kafasına vurup kurdu öldürdü;
karı koca bıçak ve makasla hayvanın midesini kesip Başparmak'ı oradan
çıkardılar.
"Ah, seni o kadar merak ettik ki!" dedi babası.
"Evet baba, başıma neler gelmedi ki! Neyse ki şimdi yine temiz bir hava
soluyorum!"
"Bugüne kadar nerelerdeydin?"
"Sorma baba, önce bir fare yuvasındaydım, sonra bir ineğin işkembesine
girdim, daha sonra da bir kurdun midesine. Artık sizlerden
ayrılmayacağım!"
"Biz de seni dünyanın altınına değişmeyeceğiz!" diyen anne ve babası,
Başparmak'ı kucaklayıp öptüler. Ona bol bol yiyecek içecek verdiler ve
yeni giysiler diktiler, çünkü eskisi bir hayli yıpranmıştı.
