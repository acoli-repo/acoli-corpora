# author: Gebrüder Grimm
# source: tbc
# url: https://www.grimmstories.com/tr//grimm_masallari/tilki_ve_kazlar
# note: copyright of translation tbc

## Tilki ve Kazlar 

Günün birinde bir tilki çayırlığa geldi. Orada bir kaz sürüsü gördü.
Hayvanların hepsi besiliydi. Tilki gülerek, "Tam zamanında gelmişim!
Şöyle sıraya dizilin de, hepinizi güzelce yutayım" dedi.
Kazlar korkudan tıslamaya başladı; ağlayıp sızlayarak canlarını
bağışlamasını istediler tilkiden.
Ama tilki hiç oralı olmadı. "Acımak yok, hepiniz öleceksiniz!" dedi.
Derken kazlardan biri cesaretini toplayarak şöyle dedi: "Şu genç yaşta
ölüp gideceğiz. Hiç olmazsa izin ver de günahlarımızı çıkarmak için dua
edelim. Ondan sonra en semizimizi seçerek yersin!"
Tilki, "Olur, dua edin bakalım. Ben beklerim!" dedi.
Birinci kaz uzun bir duaya başladı ga! ga! ga! diye. Bu dua bitmek
bilmeyince ikinci kaz da başladı ga! ga! ga! diye dua etmeye. Onu üçüncü
ve dördüncü kaz takip etti ve başladılar hep birlikte gaglamaya!
Duaları bitince biz de öyküye devam ederiz. Ama duyduğuma göre onlar
hâlâ dua ediyormuş!
