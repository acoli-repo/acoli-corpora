# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_tembel_oglan
# note: copyright of translation tbc

## Üç Tembel Oğlan 

Bir kralın üç oğlu vardı, üçünü de çok seviyordu. Ölümünden sonra kimin
kral olacağına karar vermesi gerekiyordu. Nitekim ölüm döşeğindeyken
onları yanına çağırarak şöyle dedi: "Sevgili çocuklar! Bu işi düşündüm
taşındım, size de açayım, içinizden en tembeli kimse, o kral olsun!"

Bunun üzerine en büyük oğlan, "Baba, krallık benim olmalı. Çünkü ben
yatıp uyumaya başladığımda gözümden bir damla yaş aksa bile ona hiç
dokunmuyorum ki, uykum kaçmasın!"

Ortanca oğlan, "Baba, krallık benim! Çünkü ben o kadar tembelim ki,
ayaklarımı ısıtmak için ocak başına geçtiğimde yansa bile geri çekmeye
üşenirim."

Küçük oğlan da şöyle dedi: "Baba, kral ben olmalıyım; çünkü o kadar
tembelim ki, beni asmak üzere boynuma ip geçirseler ve de elime keskin
bir bıçak verip ipi kesmeme izin verseler, asılırım da yine o bıçakla
ipi kesmeye üşenirim!" Bunu duyan babası, "En tembel şenmişsin,
krallık senin olsun" dedi.
