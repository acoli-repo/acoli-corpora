# author: Gebrüder Grimm
# source: tbc
# url: https://www.grimmstories.com/tr//grimm_masallari/sihirli_kus
# note: copyright of translation tbc

## Sihirli Kuş 

Vaktiyle bir büyücü vardı, dilenci kılığına girerek kapı kapı dolaşıp
dileniyor ve hep güzel kızlara göz koyuyordu. Onları alıp nereye
götürdüğünü de kimse bilmiyordu.

Bir gün üç kızı olan bir adamın evinin kapısını çaldı. Büyücü dilenci
kılığındaydı ve sırtında, sadakaları içine attığı bir küfe vardı. Biraz
yemek dilendi. En büyük kız dışarı çıktı, bir parça ekmek vermek
isterken büyücü ona dokunuverdi ve anında küfeye attı. Sonra hızlı
adımlarla oradan uzaklaştı ve kızı ormanın derinliklerindeki evine
götürdü.

Evin içi çok güzel döşenmişti. Kıza istediği her şeyi verdikten sonra,
"Burada benim yanımda yaşamak hoşuna gidecek şekerim! Canın ne isterse
söyle, hemen yerine getireyim" dedi.

Birkaç gün geçtikten sonra da, "Benim gitmem gerek, kısa bir süre için
seni yalnız bırakacağım. İşte evin anahtarları, her yeri dolaş, dolaş,
ama şu küçük anahtarın açacağı kapıyı sakın açma! Bunu sana ömür boyu
yasaklıyorum" dedi.

Ve ona bir yumurta vererek, "Bu yumurtayı bana sakla, en iyisi hep
yanında taşı. Eğer kaybedersen başın belaya girer, ona göre" diye
ekledi.

Kız yumurtayla anahtarları alarak kendisine söylenenleri yerine
getireceğine söz verdi.

Adam gittikten sonra kız evi baştan aşağı gezdi, bakmadığı yer kalmadı.
Odalar altın ve gümüşle döşenmişti, böylesi- ne muhteşem bir ev
görmemişti.

Sonunda, girmesi yasaklanan kapının önüne geldi. Önce geçip gitmek
istedi, ama sonra merakını yenemedi. Kapının kilidine baktı, sıradan bir
kilitti. Anahtarı sokarak biraz çevirdi, kapı açılıverdi!

Ama içeri girdiğinde ne görsün?

Odanın ortasında kocaman ve kanlı bir küvet vardı, içinde de parçalanmış
insan eti! Yanında koskoca bir ağaç kütüğü ve kanlı, parlak bir balta.

Kız öylesine korktu ki, elindeki yumurta kayarak plop! diye yere düştü.
Onu hemen yerden alarak üzerindeki kanı temizledi, ama nafile! Leke
yeniden beliriyordu. Tekrar yıkadı, kazıdı, ama bir türlü çıkaramadı.

Fazla uzun sürmedi, adam eve döndü. İlk işi anahtarla yumurtayı istemek
oldu. Kız onları verdi, ama elleri titriyordu. Adam yumurtanın
üzerindeki kırmızı lekeyi hemen gördü ve kızın kanlı odaya girdiğini
anladı.

"Beni dinlemedin, odaya girdin ha! Artık istesen de istemesen de senin
yerin orası. Mahvoldun sen artık" dedi.

Ve onu yakaladığı gibi yere fırlattı, saçlarından tutarak kafasını
kütüğe yerleştirdikten sonra baltayla uçuruverdi. Akan kanlar yerleri
suladı. Sonra kızın kalan gövdesini küvete tıktı.

"Şimdi İkinciyi gidip alayım" diye söylenen büyücü yine dilenci
kılığına girerek aynı evin önünde dilenmeye başladı.

Ortanca kız ona ekmek verdi, ama büyücü onu da ilki gibi kapana
kıstırdı. Bir dokunuşuyla sepetine attıktan sonra alıp götürdü.
Ablasının başına gelenler aynen onun da başına geldi. O da merakını
yenemeyerek kanlı odanın kapısını açtı ve içeri baktı. Adam geri
döndüğünde de hayatından oldu.

Büyücü üçüncü kızı da kapana düşürmek istedi. Ama bu kız hem akıllıydı
hem de kurnaz!

Adam ona yumurtayla anahtarı verip evden ayrılır ayrılmaz küçük kız önce
yumurtayı iyi bir yere sakladı. Evin her tarafını gezdikten sonra yasak
odaya geldi. Ah, bir de ne görsün! Her iki kardeşinin paramparça olmuş
vücutları bir küvete doldurulmuştu! Genç kız o parçaları bir araya
topladı: başları, vücutları, kolları ve bacakları. Hiçbir eksik
kalmamacasına hepsini birleştirdiği anda her iki kardeşinin gözleri
açılıverdi ve ikisi de canlandı. Kardeşler sevinerek kucaklaştılar.

Adam eve döner dönmez anahtarla yumurtayı istedi. Yumurtada kan lekesi
göremeyince, "Sen sınavı geçtin, karım olacaksın" dedi.

Ama artık kız üzerinde hiçbir etkileyici gücü kalmamıştı ve kız ne derse
onu yapmak zorundaydı.

"Hadi o zaman, önce annemle babama bir fıçı altın götür, o fıçıyı
sırtında sen taşıyacaksın. Ondan sonra düğün gününü kararlaştırırız"
dedi kız.

Sonra bir odaya sakladığı kardeşlerinin yanına vararak, "Şu anda
sizleri kurtarmamın tam zamanı; o kötü herif sizleri sırtında taşıyacak.
Ama eve varır varmaz bana yardım gönderin" diye ekledi.

Sonra onları fıçıya koyarak üzerini altınla doldurdu; öyle ki, içinde ne
olduğu görünmüyordu. Daha sonra adamı çağırarak şöyle dedi: "Hadi
yüklen bakalım şu küfeyi, ama sakın yolda durup dinlenmeye kalkışma. Ben
burada pencereden bakıp seni izleyeceğim!"

Büyücü küfeyi sırtladıktan sonra yola koyuldu; ama yükü o kadar ağırdı
ki, kan ter içinde kaldı. Yere oturarak biraz dinlenmek istedi, ama aynı
anda küfenin içinden bir ses yükseldi: "Pencereden bakıyorum, yere
oturmuşsun. Haydi kalk, yoluna devam et!" Adam karısının seslendiğini
sandı ve tekrar yola çıktı. Bir ara yine oturup dinlenmek istedi, ama
aynı sesi duydu: "Pencereden bakıyorum, yere oturmuşsun. Haydi kalk,
yoluna devam et!"

Yani ne zaman durup mola vermeye kalksa hep aynı sesi duydu. Sonunda
oflayıp puflayarak sırtındaki iki kız ve altınla baba evine vardı.

Öte yandan en küçük kız düğün hazırlıklarına başlayarak büyücünün
dostlarını davet etti. Sonra daha önce öldürülenlerden birinin sırıtkan
kellesini alarak bir takı iliştirdikten sonra bir çelengin üzerine
oturttu. Onu tavan arasındaki bir pencereye getirip dışarı bakıyormuş
gibi yerleştirdi. Tüm bunları yaptıktan sonra kendisini bir bal fıçısına
batırdı, ardından kuştüyünden yatağı keserek açtı ve kıvrılıp içine
yattı; artık harikulade bir kuş gibi görünüyordu ve kimse onu
tanıyamazdı.

Sonra evden dışarı çıktı; yolda düğüne davet edilenlerden birkaçına
rastladı. Gelenler şu soruyu sordular:

Sihirli kuş, nerden çıktın sen?
Sihirli evden kaçtım ben.
Senin ne işin vardı orda?
Hiç sormayın, başım darda.
Baksanıza, büyücünün karısı yukarıda!

Derken ağır ağır eve dönmekte olan büyücüyle karşılaştı. O da aynı şeyi
sordu ve aynı yanıtı aldı.

Sihirli kuş, nerden çıktın sen?
Sihirli evden kaçtım ben.
Senin ne işin vardı orda?
Hiç sormayın, başım darda;
Baksanıza, büyücünün karısı yukarıda!

Büyücü başını kaldırıp yukarı baktı ve temizlenmiş ölü kafasını görünce
bunu müstakbel karısı sandı ve başını eğerek onu dostça selamladı.

Ama içi davetlilerle dolu eve girince, gelini kurtarmak amacıyla gelmiş
olan hısım ve akrabalarla karşılaştı. Onlar kimse kaçmasın diye evin
bütün kapılarını kapadıktan sonra büyücüyü güruhuyla birlikte ateşe
verdiler.
