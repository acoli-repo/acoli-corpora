# author: Gebrüder Grimm
# source: tbc
# url: https://www.grimmstories.com/tr//grimm_masallari/sarki_soyleyen_kemik
# note: copyright of translation tbc

## Şarkı Söyleyen Kemik 

Bir zamanlar bir köye bir yabandomuzu dadanmıştı; hep çiftçilerin
tarlasını alt üst ediyor, hayvanları öldürüyor, insanların giysilerini
parçalıyordu.
Kral köyü bu beladan kurtaracak kimseyi ödüllendireceğini vaat etti. Ama
hayvan o kadar büyük ve güçlüydü ki, ormanda kimse yanına
yaklaşamıyordu.
Sonunda kral yabandomuzunu yakalayana ya da öldürene kızını vereceğini
ilan etti.
O köyde yaşayan fakir bir adamın iki oğlu vardı; ikisi de bu riski göze
aldı. Büyük oğlan kurnazdı ve zekiydi, ama kibirliydi; küçük oğlansa
saftı, hatta biraz aptaldı, ama iyi kalpliydi.
Kral onlara: "Domuzu bir an önce öldürebilmek için ormana iki ayrı
yönden girin" dedi.
Büyük oğlan akşamdan, küçük oğlansa ertesi sabah girdi ormana.
Küçük oğlan bir süre yol aldıktan sonra bir cüceyle karşılaştı. Cücenin
elinde siyah bir mızrak vardı:
"Ben bu mızrağı sana veriyorum, çünkü sen çok iyi kalplisin. Domuzun
karşısına bununla çıktın mı, hiç korkma, sana zarar veremez" dedi.
Oğlan cüceye teşekkür ettikten sonra mızrağı alarak korkusuzca yoluna
devam etti. Ve çok geçmeden kendisine doğru koşan hayvanı gördü.
Mızrağıyla karşısına çıktı, sonra onu öyle bir garez ve hiddetle savurdu
ki, hayvanı tam kalbinden vurdu. Daha sonra da onu krala götürmek üzere
sırtına vurarak evin yolunu tuttu.
Ormanın öbür ucuna vardığında tam girişte bir ev gördü, içeride insanlar
şarap içip dans ederek eğlenmekteydi. Ağabeyi de onların arasındaydı;
oğlan onlara katılırken nasılsa domuz kaçacak değil ya diye düşünerek
kafa çekmeyi düşünmüştü. Kardeşinin sırtındaki avla ormandan
çıkageldiğini görünce kıskançlığının ve kötü kalbinin esiri oldu.
"İçeri gir kardeşim, dinlen biraz, sonra da bir bardak şarap iç"
dedi.
Küçük oğlan hiç aklına kötü bir şey getirmeden içeri girdi ve kendisine
mızrak veren cüceyi ve o mızrakla domuzu nasıl öldürdüğünü anlattı.
Ağabeyi onu akşama kadar evde tuttu, sonra birlikte yola çıktılar.
Karanlıkta, altından dere akmakta olan bir derenin üzerindeki köprüye
vardıklarında büyük oğlan kardeşini önden yürüttü. Köprünün tam ortasına
geldiklerinde kafasına bir taşla vurdu; oğlan ölü olarak suya düştü.
Ağabeyi onu toprağa gömdü, domuzu alarak krala götürdü ve hayvanı
kendisinin öldürdüğünü iddia ederek kızıyla evlenmek istediğini
söyledi.
Kardeşi düğüne gelmeyince, "Herhalde onu domuz paraladı" dedi ve
herkes buna inandı.
Ama Tanrı'dan hiçbir şey saklanmayacağı için bu eylem de açıklığa
kavuştu.
Uzun yıllar geçtikten sonra bir çoban sürüsünü o köprüden geçirirken
aşağıda, kumların üzerinde bembeyaz bir kemik gördü; bundan iyi bir
ağızlık yapılabilirdi. Hemen aşağı inip aldığı kemikten kavalına güzel
bir ağızlık yonttu. Ve kavalını üfler üflemez o kemik çobanı da çok
şaşırtan şöyle bir şarkı tutturdu:

Ah, sevgili çoban,
Kemiğimi kaptın,
Ağızlık yaptın.
Beni ağabeyim öldürdü ya,
Sonra köprüden attı suya.
Yabandomuzunu krala verdi,
Onun kızıyla evlenmekti derdi.

"Ne harika bir kaval! Kendiliğinden şarkı söylüyor, bunu krala
götürmeliyim" diye söylendi çoban.
Ve kralın huzuruna çıktığında kaval şarkısını söylemeye başladı.
Kral durumu kavradı ve hemen köprünün altındaki toprağı kazdırdı; ölünün
tüm kemikleri meydana çıktı.
Kötü kalpli kardeş işlediği suçu inkâr edemedi. Onu bir çuvala soktuktan
sonra çuvalın ağzını diktiler; oğlan diri diri, havasızlıktan boğulup
öldü. Küçük kardeşin de kemiklerini topladıktan sonra kilisenin
avlusunda ona güzel bir mezar yaptılar.
