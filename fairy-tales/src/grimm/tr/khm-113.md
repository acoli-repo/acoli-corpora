# author: Gebrüder Grimm
# source: tbc
# url: https://www.grimmstories.com/tr//grimm_masallari/prens_ile_prenses
# note: copyright of translation tbc

## Prens ile Prenses 

Vaktiyle bir kralın bir oğlu oldu. On altı yaşına bastığında bir geyik
tarafından öldürüleceği yazılıydı yıldızında. İşte o yaşa geldiğinde
avcılar onunla ava çıktılar. Ormanda prens onlardan ayrıldı. Derken bir
geyik gördü; vurmak istedi, ama isabet ettiremedi. Geyik hep onun
etrafında döndü dolaştı, ta ki ormandan çıkıncaya kadar. Ve ormanı terk
eder etmez oğlanın karşısına geyik değil de koskoca bir adam çıktı:
"Sonunda seni yakaladım. Peşinde koşmaktan şimdiye kadar altı çift cam
paten eskittim" diyerek onu yanına aldı ve büyük bir nehirden geçerek
koskoca bir saraya vardılar. Orada oğlan onunla birlikte sofraya oturup
yemek yemek zorunda kaldı.
Yemekten sonra kral, "Benim üç tane kızım var; en büyüğünün başında bir
gece nöbet tutacaksın: Akşam saat dokuzdan sabah altıya kadar. Saat
altıyı çalarken ben gelip sesleneceğim, bana cevap vermezsen yarın
öldürüleceksin. Ama cevap verirsen kızım senin karın olacak" dedi.
İki genç yatak odasına geldiklerinde orada taşlaşmış bir aziz
duruyordu.
Prenses ona, "Saat dokuzdan üçe kadar her saatte bir babam gelecek. Bir
şey sorarsa prensin yerine sen cevap ver" dedi.
Taşlaşmış aziz, sonunda hareketsiz kalıncaya kadar başını önce hızlıca,
sonra yavaş yavaş salladı.
Ertesi sabah kral oğlana: "İyi iş gördün, ama kızımı sana veremem;
çünkü bu kez ortanca kızımın başında gece nöbeti tutacaksın. O zaman onu
sana eş olarak verip vermeyeceğimi düşüneceğim. Ama saat başı kendim
gelip bakacağım; sana seslendiğim zaman bana cevap vereceksin, vermezsen
kendini ölmüş bil" dedi.
İki genç yine yatak odasına gittiler; orada yine taşlaşmış, ama daha
büyük bir aziz durmaktaydı. Prenses ona, "Babam bir şey soracak olursa
cevabı sen ver!" dedi.
Taşlaşmış aziz, sonunda hareketsiz kalıncaya kadar başını önce hızlıca,
sonra yavaş yavaş salladı. Ve prens kapının eşiğine oturdu, elini başına
yastık yaparak uykuya daldı.
Ertesi sabah kral ona şöyle dedi: "İşini iyi yaptın, ama sana kızımı
veremem. Şimdi küçük kızımın odasında bir geceliğine nöbet tutacaksın!
Ki o zaman bakalım ortanca kızımı sana verir miyim diye düşüneceğim. Ama
her saat başı geleceğim ve ben seslenince sen cevap vereceksin;
vermezsen öldürüleceksin!"
İki genç yine birlikte yatak odasına gittiler.
Bu seferki aziz öbürkülerden çok daha büyük ve uzun boyluydu. Prenses
ona: "Babam seslenecek olursa sen cevap ver!" dedi.
Uzun boylu koca aziz yarım saat müddetle başını eğdi ve sonunda sessiz
kaldı.
Prens de kapı eşiğine oturduktan sonra uyuyakaldı.
Ertesi sabah kral, "İyi nöbet tuttun, ama kızımı sana henüz veremem.
Benim çok büyük bir ormanım var; bu sabahın altısından akşamın altısına
kadar bu ormandaki bütün ağaçları kesersen o zaman düşünürüm" diyerek
ona cam bir balta, cam bir keski ve bir de cam çapa verdi.
Prens odun kesmek için ormana gelince daha ilk vuruşunda baltası ikiye
bölündü; çapayla denedi, ama o da tuz buz oldu. Bunun üzerine çok
üzüldü; o kadar ki, artık öleceğini sandı. Ve oturup ağlamaya başladı.
Öğlen olunca kral kızlarına, "içinizden biri ona yemek götürsün!"
dedi. Büyük kızla ortanca kız aynı anda "Ben götürmem" dedi. "Biz ona
hiçbir şey götürmeyiz! Son gece nöbet tutan götürsün!"
Böylece en küçük kız ormana gitti ve oğlana hal hatır sordu. Oğlan
berbat durumda olduğunu, nasıl olsa öleceği için yemek istemediğini
söyledi.
Bunun üzerine kız bin dereden su getirerek onu razı etti ve oğlan biraz
bir şeyler yedi.
Yemekten sonra kız ona, "Gel ben senin biraz başını okşayayım da,
ölümden başka şeyler düşünmeye çalış" dedi.
Ve kız onu okşarken oğlana öyle bir yorgunluk bastı ki, hemen uyudu.
Bunun üzerine genç kız mendiline bir düğüm attıktan sonra onunla üç kez
yere vurarak "işçiler, dışarı" diye seslendi.
Aynı anda bir sürü cüce ortaya çıkarak kraliçenin emirlerini sordular.
"Uç saat içinde ormandaki bütün ağaçları kesin ve odunları bir yığın
halinde toplayın" dedi genç kız.
Cüceler kendi akrabalarını da yardıma çağırarak işe başladılar. Üç saat
sonunda her iş bitmişti! Kraliçenin yanına vararak durumu bildirdiler. O
da yine mendilini çıkararak "işçiler, eve dönün!" diye seslendi. Hepsi
ortadan kayboldu.
Prens uyandığında kendini çok iyi hissetti. Kız ona:
"Saat tam altıda saraya gel!" dedi. O da öyle yaptı.
Kral ona, "Ormanı kestin mi?" diye sordu.
"Evet" dedi oğlan.
Sofraya oturduklarında kral, "Ben kızımı henüz sana veremem!" dedi.
Yani oğlan bunun için bazı şeyleri yerine getirmek zorundaydı. Ne
yapması gerektiğini sordu.
Kral, "Benim büyük bir havuzum var. Yarın sabah oraya git, onun
çamurunu temizle. Öyle ki, ayna gibi pırıl pırıl yap! içinde de her
çeşit balık olsun!"
Ve ertesi sabah kral ona cam bir kürek vererek, "Saat altıda bu iş
bitmiş olmalı" dedi.
Prens havuzun yanına vardı; küreğini bataklığa daldırır daldırmaz cam
kürek kırıldı; çamurları çapayla atmaya çalıştıysa da o da ikiye
bölündü. Bu işe canı çok sıkıldı.
Öğlen olup da en küçük prenses ona yemeğini getirip halini hatırını
sorunca oğlan, kendisini çok fena hissettiğini, herhalde bu uğurda
kellesini kaybedeceğini söyledi. "Kürek mürek kalmadı elimde, hepsi
kırıldı" dedi.
Kız ona merak etmemesini, önce yemek yemesini söyledi. "O zaman başka
şeyler düşünürsün!" dedi.
Ama prens "Hayır" dedi; yemek yiyemezmiş, çünkü çok, ama çok üzgünmüş!
Kız yine bin dereden su getirdikten sonradır ki, oğlan iki üç lokma
yemek yedi. Kız yine başını okşadı ve o yine uyuyakaldı.
Kız yine cebinden çıkan mendili düğümleyip üç kez yere vurdu, "işçiler,
dışarı!" diye seslenince de bir sürü cüce çıkagelerek ona ne istediğini
sordu. Üç saat içinde havuzu temizleyeceklerdi; öyle ki, insan ona
baktığında kendini görebilmeliymiş; tıpkı aynaya bakar gibi! Ayrıca
içinde her cinsten balık da bulunmalıydı!
Cüceler kendilerine yardım etsinler diye tüm akrabalarını topladılar.
Ve iki saat içinde tüm işler bitti. Prensesin yanına vararak:
"Emrettiğiniz şeyleri yaptık!" dediler.
Bunun üzerine prenses yine mendiliyle üç kez yere vurarak "işçiler, ev
dönün!" dedi.
Hepsi eve döndü.
Prens uyandığında havuz tertemiz olmuştu. Prenses de oradan ayrılmadan
önce ona tam saat altıda saraya gelmesini söyledi.
Ve oğlan saraya vardığında kral, "Havuz bitti mi?" diye sordu.
"Evet" dedi prens.
Sofraya oturduklarında kral yine: "Havuzu temizledin, ama ben hâlâ
kızımı sana veremem. Daha önce bir şeyler yapmalısın" dedi.
"Neymiş o?" diye sordu oğlan.
Krala ait bir dağ varmış; o dağın üstündeki tüm çalılıkların kesilmesi
gerekirmiş; ondan sonra da dağın tam tepesine bir saray inşa etmeliymiş;
bu saray hayal gücünün ötesinde bir güzellikte olmalıymış; bunun için
her türlü araç gereci kendisine verecekmiş!
Oğlan ertesi sabah kalktığında kral ona cam bir balta ve yine cam bir
kazma verdi; buna göre saat altıda her şey bitmiş olacaktı.
Prens ilk çalılığa dalıp da baltasını kullandığında balta çok kısa ve
ufak geldi, parçalanıverdi; kazma ise hiçbir işe yaramadı.
Oğlan yine kara kara düşünmeye başladı ve sevgilisini bekledi. Acaba
tekrar gelip onu bu sıkıntıdan kurtaracak mıydı?
Nitekim öğlen olunca kız çıkageldi; yanında biraz yemek getirmişti.
Oğlan ona her şeyi anlattı, birazcık yemek yedi, sonra başını okşattı ve
uykuya daldı.
Kız yine mendilini çıkararak yere vurdu ve "işçiler, dışarı!" diye
seslendi. Yine bir o kadar cüce göründü; prensese ne istediğini
sordular. O da:
"Uç saat içinde tüm koruluktaki ağaçları keseceksiniz, yukarda, dağın
tepesinde bir saray yapacaksınız; ki akıl almaz güzellikte olacak!
Gerekli araç gereci orada bulacaksınız!" dedi.
Cüceler kendilerine yardım etsin diye tüm akrabalarını çağırdılar.
Üç saat sonra her iş bitmişti. Gelip prensese durumu anlattılar. Prenses
de düğümlü mendilini çıkarıp üç kez yere vurduktan sonra "işçiler, eve
dönün!" dedi.
Hepsi eve döndü.
Prens uyandığında her şeyin olup bittiğini görünce sevincinden kuş gibi
havalara sıçradı.
Saat altıyı çalarken birlikte saraya gittiler.
Kral, "Saray yapıldı mı?" diye sordu.
"Evet" dedi prens.
Sofraya oturduklarında, "Öbür kızlarımı evlendirmeden en küçük kızımı
sana veremem" dedi kral.
Prens ile prenses bu işe çok üzüldüler; hele prensin yanına hiç
yaklaşılmıyordu.
Ve o gece prensesle birlikte saraydan kaçtı. Bir süre yol aldıktan sonra
prenses etrafa bakındığında babasının peşinden gelmekte olduğunu gördü.
"Eyvah, ne yapacağız şimdi? Babam peşimize düşmüş, bizi yakalayacak.
Ben seni bir devedikenine dönüştüreyim, kendimi de bir güle; çalılıkta
daha güvencede oluruz" dedi.
Babası onların bulunduğu yere gelince karşısında bir çalılık, onun da
ortasında bir gül gördü. Gülü koparmak isterken parmağına diken battı;
bu işten vazgeçerek eve döndü.
Karısı ona, çocukları niye beraberinde getirmediğini sordu. O da onlara
çok yaklaştığını ancak sonra gözden kaybettiğini, sadece bir çalılık ve
bir gülle karşılaştığını anlattı.
Bunun üzerine kraliçe, "Sadece gülü koparsaydın devedikeni arkadan
gelirdi" dedi.
Kral gülü koparmak üzere tekrar o yere gitti. Ama bu arada iki genç
oradan çoktan uzaklaşmış, tarlaların arasına dalmıştı. Kral peşlerine
takıldı. Prenses bir ara yine etrafına bakındığında babasının gelmekte
olduğunu gördü.
"Ne yapalım şimdi?" diye sordu. "Seni bir kilise yapayım, ben de
rahip olayım! Kürsüye çıkıp vaaza başlayayım!" dedi.
Kral oraya vardığında karşısında bir kilise gördü; kürsüde bir rahip
vaaz vermekteydi. Vaazı dinledikten sonra yine saraya döndü.
"Keşke rahibi getirseydin" dedi karısı. "Kilise onun arkasından
gelirdi. Seni gönderdim mi hep böyle oluyor işte! Başka çaresi yok, bu
kez kendim gideyim bari!"
Böylece uzun bir süre yol alan kraliçe ta uzaktan iki genci gördü. Yine
etrafına bakınan prenses annesinin geldiğini görünce: "Eyvah, bu kez
annem kendisi geliyor! Ben seni hemen bir göle dönüştüreyim, kendim de
balık olayım!" dedi.
Annesi oraya vardığında önünde ufak bir göl ve suda sıçramakta olan bir
balık gördü. Ufak balık çok neşeliydi ve ikide bir kafasını sudan dışarı
çıkarıyordu.
Kraliçe balığı yakalamak istediyse de başaramadı. O zaman çok kızdı ve
bütün gölün suyunu içti, böylece balığı yutuverdi; ama midesi öyle
bulandı ki, hepsini kustu.
"Burada bir şey yapamayacağımı anladım" diye söylendi ve onları eve
çağırdı.
Sonra da saraya döndü. Kızına üç tane ceviz verdi. "Başın sıkışırsa
bunlar sana yardım eder" dedi.
İki genç tekrar birlikte yola çıktı.
On saat yol aldıktan sonra prensin sarayına vardılar; saray bir köyün
ortasındaydı. O köye vardıklarında prens:
"Sen burada kal tatlım, saraya önce ben gireyim; sonra araba ve
hizmetçilerle gelir seni alırım" dedi.
Saraya girdiğinde herkes o kadar sevindi ki! O şimdi bir nişanlısı
olduğunu ve onu köyde bıraktığını söyleyerek bir araba hazırlattı; gidip
kızı alacaklardı.
Araba koşuldu, hizmetçiler bindi. Tam prens de binerken annesi ona bir
öpücük verdi; o anda oğlan her şeyi unuttu. Annesi saraya dönme emri
verince hep birlikte geri döndüler.
Kızsa köyde bekledi, bekledi ve hep kendisini gelip alacaklar diye
bekledi. Ama gelen olmadı.
Bir değirmene sığınan kız saraylı olduğunu savundu.
Geçinebilmesi için her gün öğleden sonra su başına oturup kap kacak
temizlemesi gerekiyordu.
Bir gün kraliçe saraydan çıkarak su kenarında gezintiye çıktı ve
çalışkan kızı gördü.
"Ne kız ama! Çok hoşuma gitti!" diye konuştu. Herkes kıza baktı, ama
kimse onu tanımadı.
Aradan uzun bir zaman geçti; kız namusuyla değirmencinin yanında
çalıştı.
Bu arada kraliçe çok uzaklardan gelen oğlu için bir gelin aramaktaydı.
Gelin bulunursa hemen düğün yapılacaktı. Olanları görmek isteyen pek çok
kişi toplandı.
Bizim kız değirmenciden izin istedi. Değirmenci ona, "Çekinme, sen de
git oraya!" dedi.
Ama kız oraya gitmeden önce üç cevizden birini kırdı; içinden çok güzel
bir elbise çıktı! Hemen onu giyerek kiliseye gitti ve tam kürsünün
yanında yer aldı.
Derken gelinle damat çıkageldi, rahibin karşısında oturdular. Rahip
onları vaftiz edeceği sırada gelin yan tarafta duran kızı görünce ayağa
kalktı ve vaftiz edilmek istemediğini söyledi; şu yan taraftaki kızın
üstündeki gibi bir elbisesi olmadığı sürece evlenmeyecekti!
Düğün alayı geri döndü. Kıza, üzerindeki giysinin satılık olup
olmadığını sordular. Kız bunun satılık olmadığını, ama bir şey
karşılığında elde edilebileceğini söyledi. Gelin bunun ne olduğunu
sorunca kız, geceyi damadın yatak odasının eşiğinde geçirdiği takdirde
elbiseyi ona verebileceğini söyledi. Gelin bu öneriyi kabul etti.
Ve hizmetçilere prense uyku ilacı içirmelerini tembih etti.
Genç kız o gece kapı eşiğinde yattı ve ağlaya ağlaya başına gelenleri
anlattı: kendisi onun için bütün ormanı baltalatmıştı, gölü
temizlemişti, onun için bir saray yaptırmıştı; o ise sevdiği kızı nasıl
birden unutuvermişti?
Ne var ki, prens bunların hiçbirini duymadı. Ama hizmetçiler hepsini
duydukları halde buna bir anlam veremediler.
Ertesi sabah herkes uyanınca gelin yeni giysisini giyerek damatla
birlikte kiliseye gitti. Bu arada genç kız ikinci cevizi kırdı; onun
içinden daha güzel bir elbise çıktı; onu giyerek kiliseye gidip kürsünün
yanındaki yerini aldı.
Her şey aynen geçen seferki gibi oldu.
Sonuçta genç kız bir gece daha kapı eşiğinde geceledi; hizmetçiler yine
damada bir içki sundular, ama bu kez içinde uyku ilacı yerine onu uyanık
tutacak bir şey attılar.
Ve damat yatağa yattı.
Kapının eşiğinde yatmakta olan değirmenci kız yine onun uğruna neler
yaptığını ağlaya ağlaya anlattı.
Prens bunu duyunca çok üzüldü ve birden geçmişte olan her şeyi
hatırladı. Hemen kızın yanına gitmek istedi, ama annesi kapıyı
kilitlemişti.
Ertesi sabah ilk işi sevgilisinin yanına varmak oldu ve ona her şeyi
anlattı; onu unuttuğu için kendisine kızmamasını rica etti.
Bunun üzerine genç kız üçüncü cevizi de kırdı; bu kez içinden çok, ama
çok daha güzel bir elbise çıktı. Hemen onu giyerek nişanlısıyla birlikte
kiliseye gitti.
Bir sürü çocuk çıkagelerek onlara çiçek verip önlerine renkli kurdeleler
serdiler.
Genç çiftin nikâhı kıyıldı. Düğün çok neşeli geçti.
Ama sahte anneyle uyduruk gelin oradan uzaklaştırıldı.
Bunu kim anlattıysa dili hâlâ kurumamıştır!
