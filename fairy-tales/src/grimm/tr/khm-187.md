# author: Gebrüder Grimm
# source: tbc
# url: https://www.grimmstories.com/tr//grimm_masallari/gercek_gelin
# note: copyright of translation tbc

## Gerçek Gelin 

Bir zamanlar bir kız vardı; gençti, güzeldi, ama annesi çoktan ölmüştü.
Üvey annesinin eline kalmıştı ve kadın ona çok zalim davranmaktaydı.
Verdiği iş ne kadar ağır da olsa kızcağız hiç yorulmadan tüm gücüyle
çalışıyor ve bunun altından kalkabiliyordu.

Ancak kötü kadının buna aldırış ettiği yoktu. Kızın yaptığı hiçbir işi
beğenmiyordu ve hep az buluyordu. Kız ne kadar çalıştıysa kadın ona bir
o kadar fazla iş veriyordu.

İşte bu kötü kadın kıza hayatı zehir etmeye karar verdi. Bir gün ona
şöyle dedi: "Al sana altı kilo kuştüyü! Bunları birer birer
temizleyeceksin; akşama kadar bitiremezsen bir araba dayak yersin, ona
göre! Bütün gün tembel tembel oturacağını mı sandın yoksa!"

Zavallı kız işe başladı, ama aynı zamanda iki gözü iki çeşme ağlıyordu;
çünkü bu işi bir günde bitirmesine imkân yoktu. Bir ufak yığın tüyü
temizledim derken dinlenmek için bir nefes alsa ya da gözyaşlarını
silmek için elini kaldırsa, hepsi dağılıveriyordu. Bu kez hepsini tek
tek ayırıp işe yeniden başlıyordu.

Bir keresinde dirseklerini masaya dayayarak yüzünü iki eli arasına aldı
ve "Kimse acımayacak mı bana bu dünyada?" diye sızlandı.

Aynı anda tatlı ve ince bir ses duyuldu: "Merak etme, çocuğum; ben sana
yardıma geldim."

Kız baktı, yanında bir kocakarı durmaktaydı. Kadın onun elini dostça
tutarak, "Bana güvenebilirsin; derdin ne?" diye sordu.

Kadın dostça konuşunca kız dertli yaşamından bahsetti. Kendisine iş
üstüne iş yüklediklerini ve bunların altından kalkamayacağını anlattı.

"Şu tüyleri akşama kadar temizleyemezsem üvey annem beni dövmekle
tehdit etti; biliyorum, sözünü tutar o" diyen kız gözyaşlarını
tutamadı, ama iyi kalpli yaşlı kadın, "Merak etme, çocuğum, dinlen
biraz. Ben senin işini yaparım" dedi.

Kız yatağına yattı ve hemen uyudu.

Kocakarı masa başına geçti, tüylerin arasına bir daldı ki! Sıska
elleriyle dokunur dokunmaz tüyler teleklerine varıncaya kadar ayrılmaya
başladı. Çok geçmeden altı kiloluk tüy temizleniverdi.

Kız uyandığında bütün tüyler kar beyazlığında bir yığın oluşturmuştu;
hepsi odanın belirli yerlerine özenle yerleştirilmişti; kocakarı
meydanda yoktu.

Kız Tanrı'ya şükretti ve akşama kadar sessizce oturdu.

Akşam olup da üvey anne odaya girince ve tüm işlerin yapılmış olduğunu
görünce çok şaşırdı.

"Gördün mü, tembel kız? Çalışınca oluyormuş demek! Daha başka şeyler
yapamaz miydin sanki? Orada ellerini kavuşturmuş, oturuyorsun" diye
çattı. Odadan çıkarken de, "Bunun yediğini burnundan getirmeliyim"
diye mırıldandı.

Ertesi sabah kızı çağırarak şöyle dedi: "Al bakalım şu kaşığı, bununla
havuzun suyunu boşaltacaksın. Akşama kadar bitiremezsen başına neler
geleceğini biliyorsun!"

Kız aldı, ama kaşık delikliydi. Zaten delikli olmasa da bununla bir
havuzun suyunu boşaltmak imkânsızdı. Hemen işe koyuldu, gözyaşlarının
aktığı havuzun başına diz çöktü ve suyunu boşaltmaya başladı.

Onun bu sıkıntısını fark eden iyi kalpli kocakarı yine ortaya çıktı.
"Üzülme kızım, sen git şu çalılığın arkasına yat, uyu; ben senin işini
yaparım" dedi. Ve yalnız kaldığı zaman elini havuzun üzerine hafifçe
değdirdi. Aynı anda havuzun suyu bir duman gibi havaya yükselerek
göklere kavuştu. Havuz gitgide boşaldı.

Güneş batarken kız uyanıp da havuzun tamamen boşaldığını ve dibindeki
çamur içinde balıkların çırpındığını gördü. Daha sonra üvey annesine
bunu göstererek işini bitirdiğini söyledi.

"Daha önce bitirmeliydin" diyen kadının suratı öfkeden bembeyaz
kesildi, ama başka bir şey düşünmeye başladı.

Üçüncü sabah kıza şöyle dedi: "Şu karşıki ovada bana bir saray yap!
Akşama kadar bitmiş olsun!"

Kız dehşet içinde kaldı. "Bu kadar büyük bir yapıyı nasıl bitiririm?"
dedi.

"İtiraz istemem! Delikli kaşıkla havuzun suyunu boşalttığına göre bunu
haydi haydi yaparsın! Bugün oraya taşınmak istiyorum. Mutfakta ya da
kilerde en ufak bir şey eksik olursa, başına ne geleceğini biliyorsun"
diye haykıran üvey anne, daha sonra onu başından savdı.

Kız ovaya vardı. Orada koca koca taşlar üst üste yığılmıştı. Tüm gücünü
sarf ettiği halde en küçük taşı bile yerinden oynatamadı. Oturup
ağlamaya başladı. Kocakarı gelse diye içinden geçirdi.

Çok geçmedi, iyi kalpli kocakarı gelerek onu teselli etti. "Gölgeye
çekil, yat ve uyu. Ben sana güzel bir saray yapayım, hoşuna giderse
orada sen oturursun" dedi.

Kız gider gitmez kocakarı taşlardan birine elini değdiriverdi. Birden
koskoca duvarlar kendiliğinden dikildi; sayısız görünmez el kısa zaman
içinde bir saray oluşturmaya başladı.

Zemin sarsıldı, sütunlar yan yana havaya doğru yükseldi. Çatıda
kiremitler dizildi; öğlen olduğunda yapıtın en tepesinde, rüzgârın
etkisiyle bir fırıldak dönüyordu.

Sarayın iç düzenlemesi akşama kadar tamamlandı. Kocakarı tüm bunları
nasıl yaptı bilmem, ama odaların duvarları ipek ve kadife kumaşlarla
kaplıydı; her yerde goblen sandalyeler, mermer masaların etrafında
zengin işlemeli koltuklar vardı; her tarafta altın şamdanlardan çıkan
ışık döşemeye yansıyordu; altın kafesler içinde yeşil papağanlar ve adı
bilinmeyen ötücü kuşlar yer almıştı; sanki buraya bir kral taşınacaktı!

Kız uyandığında güneş batmaktaydı; ama binlerce ışık, gözlerini
kamaştırdı. Hızlı adımlarla saraya gitti ve açık kapıdan içeri girdi.
Merdivenler kırmızı yolluklarla kaplıydı; altın korkuluklara yemyeşil
ağaççıklar dizilmişti. Görkemli odaları görünce kızcağız sanki taş
kesildi. Kim bilir daha ne kadar zaman böyle bakakalacaktı, ama birden
aklına üvey annesi geldi. "Ah" diye söylendi kendi kendine, "İnşallah
hoşuna gider de bana artık eziyet etmez!"

Ve kız üvey annesinin yanına vararak ona sarayın tamamlandığını söyledi.

Kadın, "Az sonra gidip bakarım" dedi. Saraya girdiğinde eliyle
gözlerini kapamak zorunda kaldı, çünkü bu görkem gözlerini
kamaştırmıştı.

Kız dönerek, "Gördün mü, ne kadar kolaymış bunu yapmak! Aslında sana
daha zor bir iş vermeliydim" dedi.

Tüm odaları gezdi, bir eksiklik var mı diye bakmadığı köşe kalmadı, ama
hiçbir kusur bulamadı.

"Şimdi yukarı çıkalım" derken kıza pis pis baktı. "Mutfak ve kilere
iyice bakmak lazım. Bir şey eksikse cezalandırılacaksın, ona göre!"

Ancak ocak yanıyor, tencerelerde yemek kaynıyordu; maşalar, kepçeler
asılıydı; duvarlardaki raflara dizili mutfak eşyası hep pirinçtendi.
Eksik hiçbir şey yoktu; kömür tenekesi ile su kovası bile vardı.

"Kilerin kapısı nerede? Şarap fıçıları ağzına kadar dolu değilse
yandın" diye bağırdı kadın. Ve kapaklı kapıyı kendisi yukarı kaldırdı.
Aşağı inmek üzere iki adım atmıştı ki, duvara dayalı ağır kapak düşerek
kapanıverdi.

Kız bir haykırış işitti; üvey annesine yardım etmek için hemen kapağı
kaldırdı, ama kadın yere düşüp ölmüştü.

Böylece görkemli saray kıza kaldı. İlk zamanlarda bu şansını neye
yoracağını bilemedi. Artık dolaplarında en güzel giysiler asılıydı;
sandıkları altın ve gümüş takımlarla ya da inci boncukla doluydu. Yani
her isteği yerine getiriliyordu.

Bu arada güzelliği de dillere destan oldu. Evlenmek için pek çok kişi
ona talip olduysa da kız hiçbirini beğenmedi. Sonunda saraya bir prens
çıkageldi; kız ona gönlünü kaptırdı; nişanlandılar.

Sarayın bahçesinde bir ıhlamur ağacı vardı. Bir gün onun altında samimi
konuşurlarken oğlan, "Ben eve dönüp babamdan evlenme izni alayım;
senden bir ricam var. Şu ağacın altında beni bekle, bir iki saate kadar
dönerim" dedi.

Kız onu sol yanağından öperek, "Bana sadık kal, kimseye bu yanağını
öptürme. Sen dönünceye kadar burada oturup bekleyeceğim" dedi.

Ve kız güneş batıncaya kadar ağacın altında oturdu, ama oğlan bir daha
dönmedi. Kız üç gün boyunca sabahtan akşama kadar onu bekledi, ama
nafile!

Oğlan dördüncü gün de gelmeyince kız, "Herhalde başına bir şey geldi;
gidip onu arayayım. Bulmadan da geri dönmem" diye söylendi.

En güzel giysilerinden üçünü yanına aldı: bir tanesi parlak yıldızlarla
bezenmişti; İkincisi gümüş ayla, üçüncüsü de altın güneşle! Bir mendile
de bir avuç kıymetli taş doldurarak yola çıktı.

Gittiği her yerde nişanlısını sordu, ama kimse onu görmemişti ve kimse
onu tanımıyordu.

Az gitti, uz gitti, bütün dünyayı dolaştı, ama onu bulamadı. En sonunda
bir çiftçinin yanına çoban olarak girdi. Giysileriyle kıymetli taşlarım
bir taşın altındaki toprağa gömdü.

Böylece günlerini hayvan gütmekle geçirdi. Üzgündü, nişanlısını çok
özlemişti. Çok alıştığı ve sevdiği bir danası vardı, onu kendi eliyle
beslerken hep şöyle diyordu:

Danacığım, yemini kurutma,
Sakın ola çobanını unutma;
Ağaç altında bekleyen
Nişanlısını unutan prens gibi

Dana de öne doğru eğiliyor ve kendisini okşatıyordu.

Birkaç yıl böyle yalnız ve üzgün yaşadıktan sonra yörede bir dedikodu
çalkalandı. Kralın kızı evlenecekti!

Şehre giden yol kızın bulunduğu köyden geçiyordu. Kız bir gün sürüsünü
güderken nişanlısının yoluna çıktı. Oğlan ata binmişti; kibirliydi; kıza
bakmadı bile. Ama kız sevgilisini tanıdı; kalbine bir bıçak saplanır
gibi oldu.

"Yazık, bana sadık kalır sanmıştım! Ama beni unutmuş anlaşılan" diye
mırıldandı. Ertesi gün kız aynı yola çıktı ve oğlan yaklaşırken danaya
şunları söyledi:

Danacığım, yemini kurutma
Sakın ola çobanını unutma
Ağaç altında bekleyen
Nişanlısını unutan prens gibi.

Oğlan bu sesi duyunca baktı, atını durdurdu. Çoban kızının yüzüne baktı.
Sonra bir şeyi hatırlamak istercesine elini gözlerinin önüne getirdi,
ama sonra hızla atını sürdü, az sonra gözden kayboldu.

Derken sarayda üç gün boyunca bir şenlik düzenlendi ve bu şenliğe herkes
davet edildi.

Son kez şansımı deneyeceğim diye düşünen kız akşam olunca taşın altına
sakladığı servetini aldı. Altın güneşli elbisesini kıymetli taşlarla
süsledi. Yemeniyle sardığı başını açtı, saçları bukleler halinde aşağı
salıverdi. Bu şekilde şehre indi. Karanlıkta kimse onu fark etmedi.

Ama aydınlık salona girince bütün gözler hayranlıkla ona dikildi, kimse
onun kim olduğunu çıkaramadı.

Prens onu karşıladıysa da tanımadı; ama güzelliğinden o kadar
etkilenmişti ki, öbür nişanlısını düşünmedi bile.

Eğlence sona erdiğinde kız o kalabalık arasından sıvışıp gitti ve gün
doğarken tekrar köye vardı, çoban elbisesini giydi.

ikinci akşam gümüş aylı elbisesini giydi; saçlarının arasına kıymetli
taşlarla bezenmiş yarım ay şeklinde bir toka iliştirdi.

Şölenin yapıldığı salona girince yine bütün gözler ona dikildi. Prens
hemen onu karşıladı; gönlünü öylesine kaptırmıştı ki, bütün gece sadece
onunla dans etti, başka kıza bakmadı. Kız oradan ayrılmadan üçüncü akşam
da geleceğine dair ona söz vermek zorunda kaldı.

Ve üçüncü akşam yıldızlı elbisesini giydi; her adım atışında pırıl pırıl
yanıp sönüyordu; saç tokası ve bel kayışı hep kıymetli taşlarla
donanmıştı.

Prens onu hanidir bekliyordu; yanına iyice yaklaşarak, "Söylesene bana,
kimsin sen?" dedi. "Sanki seni daha önceden tanıyormuşum gibi geliyor
bana."

"Benim yanımdan ayrılırken ne yaptığımı hatırlamıyor musun?" diye
cevap veren kız onu sol yanağından öptü. Aynı anda oğlanın gözü açıldı
ve gerçek nişanlısını tanıdı.

"Gel, burada daha fazla kalmanın bir anlamı yok artık" diyerek onu
elinden tuttu ve arabasına bindirdi.

Atlar rüzgâr gibi saraya uçtu. Ta uzaktan mucize sarayın aydınlanmış
pencereleri gözüktü.

Ihlamur ağacının önünden geçerlerken yüzlerce ateş böceği yanıp sönerek
havada uçuşarak yapraklara dokununca etrafa nefis bir koku yayıldı.

Sarayın merdivenlerine çiçekler döşendi, kuş sesleri salonda çınladı.

Herkes avluda toplandı ve prensle gerçek nişanlısının nikâhını kıyacak
rahibi beklemeye başladılar.
