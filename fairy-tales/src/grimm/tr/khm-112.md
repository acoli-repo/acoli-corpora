# author: Gebrüder Grimm
# source: tbc
# url: https://www.grimmstories.com/tr//grimm_masallari/gokten_inen_duven
# note: copyright of translation tbc

## Gökten İnen Düven 

Bir zamanlar bir çiftçi vardı ve bir çift öküzünü sabana koşarak tarla
sürmeye kalkıştı. Ama birden iki öküzün boynuzları o kadar büyüdü ki,
çiftliğin kapısından giremediler. Neyse ki o sırada oradan bir kasap
geçiyordu. Adam öküzleri ona verdi ve şöyle pazarlık etti: çiftçi kasaba
bir ölçek tohumluk buğday tanesi getirecek, o da her buğday için bir
kuruş ödeyecekti. Yani iyi bir pazarlıktı bu!
Çiftçi eve döndü, bir çuval buğdayı sırtına vurarak yola çıktı, ama bu
arada çuvaldan bir tek buğday düşüp kayboldu.
Kasap ona anlaştıkları gibi para ödedi; çiftçi o buğday tanesini
kaybetmeseydi daha fazla para alacaktı. Eve dönerken bir de baktı ki, o
tohumdan koskoca bir ağaç yükselmiş ve ta cennete kadar uzanmış.
"Fırsat bu fırsat, şu ağaca çıkıp bakayım, yukarıda melekler ne
yapıyor? Kendi gözlerimle göreyim" dedi çiftçi.
Ağaca tırmandı. Bir de baktı ki, melekler yukarıda yulaf dövmekte.
Onları seyretti, ama seyrederken üzerine bindiği ağaç sallanmaya
başladı. Derken aşağı baktı, biri ağacı kesmek istiyordu.
"Aşağı düşersem hapı yuttum demektir!" diye söylendi kendi kendine.
İçine düştüğü bu kötü durumdan kurtulmak için ne yapacağını bilemedi.
Bunun üzerine yulaf saplarından bir halat ördü; cennetten bir kazmayla
bir düven alarak halat yardımıyla aşağıya indi.
Yeryüzüne ayak basar basmaz kendini derin bir çukurda buldu. İyi ki
yanında kazma vardı, onunla kendine çukurun dibinden yukarıya doğru bir
merdiven kazarak yukarı çıktı. Başından geçenleri kanıtlamak için de
yanına bir düven almıştı işte!
