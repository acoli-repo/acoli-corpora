# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_yesil_dal
# note: copyright of translation tbc

## Üç Yeşil Dal 

Bir zamanlar bir keşiş vardı, bir dağın yamacındaki ormanda tek başına
yaşıyor, gününü hep dua etmekle ya da iyi sözler söylemekle geçiriyordu.
Ve her akşam Tanrı rızası için dağa birkaç kova su taşıyordu. Bazı
hayvanlar bunu içiyor, bazı bitkiler de canlanıyordu. Çünkü yükseklerde
hep sert bir rüzgâr esmekteydi ve toprak da kuruydu, insanlardan ürken
yırtıcı kuşlar yükseklerde uçuşuyor, keskin gözleriyle içecek bir damla
su arıyorlardı.

Keşiş dinine o kadar bağlıydı ki, Tanrı ona bir melek gönderdi; bu melek
onun gözüne gözüküyor, onu adım adım izliyor ve işi bitince yemek
getiriyor, tıpkı Tanrı'nın peygamberleri gibi onu da karga etiyle
besliyordu.

Böylece keşiş dinine olan bağlılığından ödün vermeksizin uzun yıllar
yaşadı.

Derken bir gün uzaktan zavallı bir günahkârın darağacına götürüldüğünü
gördü. Kendi kendine "Hak ettiği cezayı çeksin" diye söylendi. O akşam
dağa su götürürken melek gözükmedi, yemek falan da getirmedi.

Keşiş çok ürktü ve "Ne günah işledim ki, Tanrı bana kızdı?" diye
düşündü, ama cevabını bulamadı.

Ondan sonra da ne yedi, ne içti; kendini yere atarak gece gündüz dua
etti.

Ve bir gün ormanda acı acı ağlarken bir kuş sesi duydu. Küçük bir kuş
öyle güzel ötüyordu ki, daha da üzüldü ve şöyle konuştu: "Ne kadar da
güzel ötüyorsun! Tanrı sana kızmaz; acaba Onu neden gücendirdiğimi bana
söyleyebilir misin? Bileyim ki, ona göre tövbe edeyim de içim
rahatlasın!"

Bunun üzerine küçük kuş konuşmaya başladı. "Sen haksızlık ettin, çünkü
darağacına götürülen zavallı bir günahkârı mahkûm ettin! Bu yüzden Tanrı
sana kızgın. Ama tövbe edersen ve işlediğin günaha pişman olduğunu
söylersen seni affedecektir."

Aynı anda melek çıkageldi; elinde kuru bir dal tutmaktaydı. Keşişe: "Şu
kuru dalı hep yanında taşıyacaksın, ta ki ondan üç tane küçük dal
çıkıncaya kadar. Ama geceleri, uykuya yattığın zaman bunu başının altına
koyacaksın! Ekmeğini kapı kapı dilenerek kazanacaksın; aynı evde bir
geceden daha fazla kalmayacaksın. Tanrı'nın sana verdiği ceza işte bu"
dedi.

Keşiş kuru dalı alarak uzun zamandır görmediği dünyaya döndü. Dilendiği
her kapıdan kendisine verilen su ve yemekten başka hiçbir şey koymadı
ağzına. Bazıları ona hiç yüz vermedi, bazı kapılar yüzüne kapandı; tek
bir dilim kuru ekmek bile bulamadığı günler oldu.

Bir defasında sabahtan akşama kadar kapı kapı dolaştı; hiç kimse ona ne
yiyecek verdi, ne de yatacak yer. Bunun üzerine ormana gitti, sonunda
kendine hazır bir mağara buldu. içinde yaşlı bir kadın oturmaktaydı.

"İyi bayan, beni bu geceliğine evinde barındırır mısın?" diye sordu.

"Hayır, istesem de bunu yapamam! Uç tane oğlum var benim! Üçü de
gaddardır; kapkaççılığı bitirip eve döndüklerinde seni görürlerse
ikimizi de öldürürler" dedi kadın.

Ama keşiş, "N'olur, bırak da kalayım! Ne sana, ne bana bir şey yapmaz
onlar" diye diretti.

Kadın ona acıdı ve razı oldu. Adam da merdiven altına yattı, başının
altına da yastık niyetine bir odun kütüğü koydu.

Yaşlı kadın ona başına gelenleri sorduğunda keşiş, Tanrı'yı
gücendirdiğini, çünkü darağacına götürülmekte olan bir adam için "Hak
ettiği cezayı çeksin" dediğini anlattı.

Yaşlı kadın ağlamaya başladı ve "Ah, Tanrı bir yanlış söz için birini
bu kadar cezalandırırsa, yarın öbür gün onun huzuruna çıkacak olan
oğullarıma neler yapmaz ki" diye sızlandı.

Gece yarısı haydutlar patırtı gürültüyle eve geldiler. Ateş yakınca
mağara aydınlandı; merdiven altında yatmakta olan adamı görünce
hiddetten küplere bindiler ve analarını çağırarak:

"Kim bu adam? Sana yabancı birini içeri almayı yasaklamadık mı?" diye
bağırdılar.

Anaları, "Bırakın onu; o, zavallı bir günahkâr; işlediği suçun cezasını
çekiyor" dedi.

Haydutlar, "Ne yapmış ki?" diye sordular. "Anlat bize işlediği
suçları!"

Yaşlı kadın onlara, adamın bir tek söz yüzünden Tanrı'yı nasıl
gücendirdiğini ve tövbe ederek suçunun bağışlanması için neler yaptığını
bir bir anlattı. Onun bu konuşması adamlara o kadar dokundu ki, o güne
kadar sürdükleri hayatı düşününce hepsi dehşet içinde kaldı ve tüm
yaptıklarına içtenlikle pişman oldular.

Üç haydut imana geldikten sonra keşiş merdiven altına yatıp uyudu.
Ertesi sabah onu ölü buldular. Başının altındaki kuru daldan üç tane
yeşil dalcık çıkmıştı!

Yani Tanrı onu bağışlayarak yanına almıştı.
