# author: Gebrüder Grimm
# source: tbc
# url: https://www.grimmstories.com/tr//grimm_masallari/sadaka
# note: copyright of translation tbc

## Sadaka 

Bir baba, karısı ve çocuğuyla öğlen yemeğine oturmuştu. Onlara misafir
gelen bir arkadaşı da yemeğe katıldı. Saat on iki olmuştu ki, kapı
açıldı ve içeriye tamamen beyazlara bürünmüş, soluk yüzlü bir çocuk
girdi. Hiç etrafına bakınmadan ve tek bir laf etmeden yandaki odaya
geçti. Sonra oradan çıkarak geldiği gibi, sessizce sokak kapısına
yöneldi.
İkinci ve üçüncü günlerde bu olay tekrarlandı. Sonunda misafir her öğlen
gelerek yan odaya geçen bu çocuğun kim olduğunu sordu.
"Ben görmedim" dedi baba. "Kimin çocuğu olduğunu da bilmiyorum."
Ertesi gün çocuk yine geldiğinde misafir babaya onu gösterdi, ama o
hiçbir şey görmedi. Karısıyla çocuğu da bir şey görmemişti.
Misafir yandaki odaya girip etrafına bakındı. Derken yerde oturmakta
olan çocuğu gördü. Oğlan durmadan parmaklarıyla döşeme aralıklarını
açmaya çalışıyordu, ama yabancıyı görünce ortadan kayboluverdi.
Misafir gördüklerini evdekilere anlattı ve çocuğu iyice tarif etti. O
zaman anne, "Ah, o benim dört hafta önce ölen sevgili çocuğum" dedi.
Döşemeyi yerinden oynattılar ve altında iki lira buldular. Bu parayı
fakir bir adama bağışlasın diye çocuğa annesi vermişti. Çocuk parayı
vereceği kişiye "Al, bununla kendine ekmek al!" diyecekti ve bu amaçla
onu döşemenin altına saklamıştı. Ancak mezarında rahat edememiş ve her
gün, öğle vakti çıkagelip parayı aramıştı.
Anne ve babası o parayı fakir bir adama verdikten sonra çocuğu bir daha
gören olmadı.
