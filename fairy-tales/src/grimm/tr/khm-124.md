# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_kardes
# note: copyright of translation tbc

## Üç Kardeş 

Bir adamın üç oğlu vardı, tek serveti de oturduğu evdi. Ölümünden sonra
üç oğlu da eve sahip olmak istiyordu. Ama babaları her üç evladını da
aynı şekilde sevdiği için hiçbirinin hatırım kırmak istemedi. Evi satmak
niyetinde de değildi, çünkü anne ve babasından kalmıştı. Parası olsa
paylaştıracaktı. Sonunda aklına bir çare geldi. Oğullarını çağırdı:
"Gidin dünyayı dolaşın, birer meslek edinin; döndüğünüzde en usta işi
kim yapmışsa ev onun olacak" dedi.

Oğlanlar bu işe sevindi; en büyüğü nalbant, ortancası berber, üçüncüsü
de eskrim hocası olmak istiyordu.

Eve kesin dönüş yapacakları zamanı kararlaştırdılar ve sonra yola
çıktılar.

Zaman geçti, her biri birer usta buldu ve doğru dürüst iş yapmayı
öğrendi.

Nalbant kralın atını nallarken, "Ustaca bir iş çıkardım, evi hak
ettim" diye düşündü.

Berber hep soylu bir kişileri tıraş ederken evi kendisinin alacağına
emindi.

Eskrim hocası birkaç yara aldıysa da dişini sıktı, hiç canını sıkmadı ve
"Kılıç darbesinden korkarsan evi asla kazanamazsın" diye söylendi
kendi kendine.

Kararlaştırılan vakitte baba evine döndüler; ama marifetlerini nasıl ve
nerede göstereceklerini bilmedikleri için kafa kafaya verip düşündüler.
Onlar öyle oturmuşken tarlada bir tavşan göründü.

"Tam zamanında geldi" diyen berber, eline bir leğenle bir kalıp sabun
aldı. Sabunu o denli köpürttü ki, tavşan merakla yaklaştı. Sonra tavşanı
adamakıllı sabunlayarak kısa sakalını hemen tıraş etti; bu arada ne
yüzünü ne de saçının telini kesti!

Babası, "Hoşuma gitti. Öbürküler senden baskın çıkmazsa, ev senin"
dedi.

Aradan çok geçmedi, soylu bir bey at arabasıyla avdan geldi.

"Bak bakalım baba, neler yapacağım" diyen nalbant, arabaya sıçradığı
gibi atın dizginlerini çıkardı ve bir anda dört nalını sökerek yerine
yenilerini çakıverdi.

"Aşk olsun! Kardeşin gibi sen de iyi iş çıkardın; evi kime versem,
bilemiyorum" dedi.

Üçüncü oğlan, "Baba, bırak da ben de marifetimi göstereyim" dedi.

O sırada yağmur yağmaya başladı; oğlan kılıcını çektiği gibi havada bir
zikzak yaptı, ondan sonra yere bir tek damla yağmur düşmedi. Derken
yağmur şiddetini arttırdı, bardaktan boşanırcasına yağmaya başladı. Bu
kez oğlan kılıcını gitgide hızlanarak kullandı ve sanki çatı
altındaymışçasına hiç kimse ıslanmadı.

Bunu gören babası, "En ustaca işi sen yaptın, ev senin" dedi.

Ağabeyleri de buna sevindi, çünkü birbirlerini candan seviyorlardı. Her
üçü de aynı evde kaldılar ve mesleklerini sürdürdüler. Hepsi işini
hakkıyla öğrendiği için ustaca çalışıp çok para kazandılar.

Üçü de yaşlanıncaya kadar rahat bir hayat sürdü. Derken biri
hastalanarak öldü; diğer ikisi de aynı şekilde hastalanıp hayata
gözlerini yumdu.

Üçü de usta oldukları ve birbirlerini sevdikleri için yan yana
gömüldüler.
