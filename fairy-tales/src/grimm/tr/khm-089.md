# author: Gebrüder Grimm
# source: tbc
# url: https://www.grimmstories.com/tr//grimm_masallari/kaz_guden_kiz
# note: copyright of translation tbc

## Kaz Güden Kız 

Vaktiyle yaşlı bir kraliçe vardı; kocası çoktan ölmüştü. Kraliçenin
güzel bir kızı vardı; buluğ çağına gelince annesi onu başka bir ülkenin
prensine sözledi. Derken düğün zamanı geldi çattı; kız başka bir ülkeye
gideceği için annesi onun sandığını nelerle doldurmadı ki. Yemek
takımları, altın gümüş bardaklar... yani bir prensese yakışacak ne
varsa ve bir de muska! Çünkü kraliçe kızını gerçekten çok seviyordu.

Yanına bir de nedime verdi; bu nedime kıza gezide refakat edecek ve onu
damada kendi eliyle teslim edecekti. Her ikisine birer at verildi.
Prensesin atının ismi Falada'ydı ve konuşabiliyordu!

Neyse, vedalaşma zamanı geldiğinde yaşlı anne yatak odasına çekilerek,
eline aldığı bir çakıyla parmağını kesip kanattı. Akan kanın üç
damlasını beyaz bir mendile damlattıktan sonra onu kızına verdi: "Bunu
iyi sakla kızım, yolculukta lazım olacak" dedi.

Ve ağlaşarak birbirlerinden ayrıldılar. Prenses annesinin verdiği
mendili göğsüne soktuktan sonra atına binerek yola çıktı. Uç saat böyle
gittikten sonra susadı ve nedimesine: "Atından in ve benim için yanma
aldığın maşrapayla şu kaynaktan biraz su al da içeyim" dedi.

"Susadınsa attan kendin inip iç, ben senin hizmetçin değilim" diye
cevap verdi nedime.

Çok susayan prenses attan indi ve kaynaktan su içti, altın bardağı
kullanamadı. O zaman "Yarabbi" dedi ve aynı anda üç damla kan şöyle
konuştu:

Annen bunu bilmiş olsa,
Yüreği sızlar nasıl olsa!

Ancak prensesin cesareti kırılmıştı, hiçbir şey söylemeden atma bindi.
Böyle millerce yol aldılar; hava sıcaktı, güneş çok yakıyordu ve kız
yeniden susadı. O sırada bir dere kenarına vardılar. Prenses nedimesine
seslenerek: "Atından in, altın maşrapamla bana su ver" dedi. Kadının
daha önce söylediği küstahça sözleri unutmuştu bile.

Ama nedime daha da küstahlaşmıştı. "Sen kendin iç, ben senin hizmetçin
değilim" dedi.

Çok susayan genç kız atından inerek akarsudan içerken ağlıyordu;
ağzından Yarabbi!" sözü çıkar çıkmaz kan damlaları yine:

Annen bunu bilmiş olsa,
Yüreği sızlar geç de olsa!

diye cevap verdi. Kız su içerken fazla eğilince, üç damla kanlı
mendilini düşürüverdi ve mendil suya kapılarak onun korkulu bakışları
altında gözden kayboldu. Kızcağız kendini o kadar zayıf ve güçsüz
hissetti ki!

Falada adındaki atına binecekken nedimesi, "Falada benim artık, sen şu
katıra bin" dedi. Kız ister istemez buna da göz yumdu.

Bu kez nedime sert bir sesle ona elbiselerini çıkartıp yerine kendi eski
elbiselerini giymesini emretti. O kadar ileri gitti ki, şu açık havada,
kralın sarayında hiç kimseye bu olanlardan bahsetmeyeceğine dair ona
yemin ettirdi; yoksa onu öldürecekti!

Ama Falada bunları duydu ve ayağını denk tuttu. Neyse, nedime Falada'ya
bindi, gerçek gelin de katıra ve yola koyuldular, sonunda kralın
sarayına vardılar. Sevinçle karşılandılar; prens onlara doğru gelerek
önce nedimeyi attan indirdi, çünkü onu prenses sanmıştı. Gerçek prenses
ise orada öylece kalıverdi. Bu sırada yaşlı kral pencereden bakıyordu;
avludaki kızı gördü: ne kadar zarif ve ne kadar güzeldi! Sonra tahtına
geçti ve nedimeye avludaki kızın kim olduğunu sordu.

"Onu yolda gelirken yanıma aldım, canım sıkılmasın diye. Ona bir iş
verin de boş durmasın bari" dedi nedime.

Ama ona göre bir iş aklına gelmediği içinyaşlı kral, "Bizim kazları
güden bir oğlan var, ona yardım edebilir" dedi. Oğlanın adı Konrad'dı;
gerçek gelin şimdi onun yardımcısı olacaktı!

Bir ara yabancı gelin prense, "Rica etsem, bana bir iyilikte bulunur
musunuz?" diye sordu.

"Buyurun" dedi oğlan.

"Celladı çağırın da, buraya gelirken bindiğim atın kafasını uçursun,
çünkü beni çok kızdırdı."

Aslında prensesle at arasındaki ilişkiyi fark etmişti ve bu yüzden
hayvanın konuşmasından korkuyordu.

Neyse, infaz günü geldi. Sadık Falada ölecekti! Kız celladın eline para
sıkıştırarak ondan bir ricada bulundu. Şöyle ki, şehrin koskocaman ve
kapkara bir kapısı vardı. Sadece sabahları ve akşamları açılır ve kız
kazları hep bu kapıdan geçirirdi. Falada'nın başını bu kapıya
çakacaktı! Böylelikle kız onu sık sık görebilecekti.

Cellat sözünü tuttu ve hayvanın başını kestikten sonra onu kara kapıya
çiviledi.

Ertesi sabah kız kapıdan geçerken ona şöyle seslendi:

Ah, Falada, şimdi orada asılısın.

At kafası hemen cevap verdi:

Ey prensesim, sen nasılsın?
Annen bunu bilmiş olsa,
Yüreği sızlar geç de olsa!

Kız hiçbir şey demeden kazları güderek şehir dışına çıkarttı. Sonra
Konrad'la birlikte otlağa vardığında yere çökerek saçlarını açtı;
bunlar altın gibiydi! Konrad bunu görünce hayran kaldı ve bir iki tel
koparmak istedi. Ama kız şöyle söylendi:

Püfür püfür esen rüzgâr,
Uçur Konrad'ın şapkasını
Ver bana saçlarımı örüp
Başıma çelenk yapma şansını!

Derken şiddetli bir rüzgâr çıktı ve Konrad'ın şapkasını şehre doğru
uçurdu; oğlan da arkasından koştu. Geri döndüğünde kız saçlarını tarayıp
toplayıp başında bağlamıştı. Yani artık kimse onun saçının tek teline
bile dokunamazdı.

Konrad öfkelendi ve onunla konuşmadı. Böylece kazları akşama kadar
güttükten sonra eve döndüler.

Ertesi sabah kara kapıdan geçerken kız şöyle seslendi:

Ah, Falada, şimdi orada asılısın.

Falada cevap verdi:

Ey prensesim, sen nasılsın?
Annen bunu bilmiş olsa,
Yüreği sızlar geç de olsa!

Kız otlağa vardığında yine yere oturarak saçlarını taramaya başladı.
Konrad yine birkaç tel saç koparmaya çalıştıysa da kız hemen şöyle dedi:

Püfür püfür esen rüzgâr,
Uçur Konrad'ın şapkasını,
Ver bana saçlarımı örüp
Başıma çelenk yapma şansını!

Aynı anda şiddetlenen rüzgâr oğlanın şapkasını uçurdu, o da peşinden
koşmak zorunda kaldı. Geri döndüğünde kız saçlarını çoktan tarayıp
toplamıştı. Yani oğlan yine tek bir tel saç koparamadı. Akşama kadar kaz
gütmeyi sürdürdüler.

O akşam eve döner dönmez Konrad yaşlı kralın huzuruna çıkarak: "Ben bu
kızla kaz gütmek istemiyorum artık" dedi.

"Niye ki?" diye sordu kral.

"Her gün beni kızdırıyor da ondan!"

Kral ona kızla aralarında neler geçtiğini iyice anlatmasını emretti. O
zaman Konrad da şunları anlattı: Sabahları kara kapının altından
geçerken oraya çivilenmiş bir at kafasınabakan kız,

Ah, Falada şimdi orada asılısın.

diyor. At da şöyle cevap veriyor:

Ey prensesim, sen nasılsın?
Annen bunu bilmiş olsa,
Yüreği sızlar geç de olsa!"

Ve sonra Konrad otlakta olanları, şapkasının nasıl uçtuğunu falan
anlattı.

Kral ona ertesi gün yine kızla birlikte kazları gütmesini emretti ve
kendisi gizlenerek kızın at kafasıyla olan konuşmasını izledi. Sonra
tarlaya geçerek bir çalılık arkasına gizlendi ve kızın oğlanla birlikte
nasıl kaz güttüğünü gördü. Bir süre sonra kız yere çökerek saçlarını
açtı; bunlar altın sarısı gibiydi. Ve kız şöyle seslendi:

Püfür püfür esen rüzgâr,
Uçur Konrad'ın şapkasını!
Ver bana saçlarımı örüp
Başıma çelenk yapma şansını!

Aynı anda rüzgâr şiddetli eserek Konrad'ın şapkasını uçurdu, oğlan onun
peşinceye kadar çok zaman geçti; kız da bu arada rahat rahat saçlarını
tarayıp tepesinde toplayabildi. Kraltüm bunları kendi gözleriyle gördü.
Sonra da belli etmeden saraya döndü. Akşam olup da kız da dönünce onu
yanına çağırarak neden böyle davrandığını sordu.

Kız, "Bunu size söyleyemem; kimseye de açıkça şikâyette bulunamıyorum,
çünkü bunun için yemin ettim. Yeminimi tutmazsam hayatımdan olacağım"
dedi.

Kral iyice sordu, soruşturdu ve kıza baskı yaptıysa da onu
konuşturamadı. Bunun üzerine, "Madem ki bana anlatamıyorsun, o zaman şu
demir sobaya anlat derdini" diyerek oradan ayrıldı.

Kız sobanın başına geçerek derdini anlatmaya başladı, ağlaya ağlaya
içini döktü.

"Burada tek başına, terk edilmiş durumdayım. O kötü kalpli nedime beni
buraya zorla getirdi. Ve benim yerime geçerek evleneceğim adamı aldattı.
Bana kaz güdücülük gibi pis bir iş yüklediler. Annem bunu bilmiş olsa,
yüreği sızlar geç de olsa!"

O sırada kral kapının dışında duruyordu, ama kızın yakarışını
dinlemişti.

Hemen prenseslere yakışacak giysiler getirterek kıza giydirtti; o anda
sanki bir mucize gerçekleşti. Kız o kadar güzeldi ki!

Yaşlı kral oğlunu çağırtarak ona yanlış gelini seçtiğini anlattı. Onun
seçtiği kız sadece bir nedimeydi; asıl gelin şu gördüğü kaz güdücü
kızdı!

Oğlan buna aslında çok sevindi, çünkü onun güzelliğinden çok
etkilenmişti.

En yakın eş dost, akraba ve tüm saray halkının davet edildiği büyük bir
şenlik düzenlendi.

Tahtın bir yanında prens genç kızla nedimesinin arasında yer aldı.
Nedimenin gözü kızı görmedi bile; onun aklı fikri muhteşem takılardaydı
hep.

Güzelce yenilip içildikten sonra, herkes neşelenmişken yaşlı kral
nedimeye bir bilmece sordu. Tüm olanları içeren bir hikâye uydurduktan
sonra, "Böyle birini ne ceza verirdiniz?" diye sordu.

Sahte gelin, "Böylesini çırılçıplak iğneli fıçıya koyduktan sonra iki
ata onu çektirerek, canı çıkıncaya kadar sokak sokak dolaştırmak
gerekir" diye cevap verdi.

Bunun üzerine kral, "Bu, sen olacaksın! Kendi cezanı kendin vermiş
oldun" dedi.

Hüküm uygulandıktan sonra prens gerçek eşine kavuştu ve her ikisi yıllar
boyunca ülkelerini barış ve mutluluk içinde yaşattılar.
