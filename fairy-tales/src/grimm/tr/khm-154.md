# author: Gebrüder Grimm
# source: tbc
# url: https://www.grimmstories.com/tr//grimm_masallari/yildiz_yagmuru
# note: copyright of translation tbc

## Yıldız Yağmuru 

Bir zamanlar küçük bir kız vardı; annesi, babası ölmüştü. Kızcağız o
kadar fakirdi ki, başını sokacak bir kulübesi bile yoktu. Ne bir yatağı
vardı, ne de giyecek elbisesi. Ona acıyan birinin vermiş olduğu bir
dilim ekmekten başka hiçbir şeyi yoktu.

Her şeye rağmen neşeli ve iyi kalpli bir kızdı. Dünyada kimsesi olmadığı
için bir gün Tanrı'ya olan inancını yitirmeksizin ormana gitti. Orada
fakir bir adama rastladı.

Adam, "Ah, bana yiyecek bir şey versene, karnım öyle aç ki" dedi.

Kız elindeki ekmeği ona verip, "Tanrı yardımcın olsun" diyerek oradan
uzaklaştı.

Derken karşısına bir çocuk çıktı; sızlanıp durmaktaydı. "Başım çok
üşüyor, bana bir şey ver ki, onunla başımı örteyim" dedi.

Kız başlığını çıkarıp ona verdi. Bir süre yürüyüp gittikten sonra yine
bir çocukla karşılaştı.

Çocuk üşüyordu ve ceketi yoktu. Kız kendininkini verdi. Bir başka çocuk
ondan etekliğini istedi; kızcağız onu da verdi. Derken bir ormana geldi;
hava kararmıştı. Karşısına bir çocuk daha çıkarak ondan gömleğini
istedi.

Kız "Nasıl olsa her yer kapkaranlık, kimse seni görmez, gömleğini
verebilirsin" diye aklından geçirdi ve gömleğini çıkararak ona verdi.

Bu hep böyle sürüp gitti, ta ki üzerinde hiçbir şey kalmayıncaya kadar.
İşte orada çırılçıplak kalmışken gökten yıldız yağmaya başladı; bunların
her biri madeni paraya dönüştü. Gömleğini vermişti ya! Hemen yeni bir
gömleği oluverdi; hem de en iyi ketenden!

Küçük kız tüm paraları topladı ve ömrünün sonuna kadar zengin yaşadı.
