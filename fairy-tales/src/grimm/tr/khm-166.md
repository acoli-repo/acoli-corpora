# author: Gebrüder Grimm
# source: tbc
# url: https://www.grimmstories.com/tr//grimm_masallari/yirtici_kus
# note: copyright of translation tbc

## Yırtıcı Kuş 

Bir zamanlar bir kral vardı, adı neydi, hangi ülkeyi yönetiyordu
bilmiyorum; bu kralın hiç erkek çocuğu olmadı, ama bir kızı vardı. Bu
kızcağız devamlı hastaydı; ancak hiçbir doktor onu iyileştiremiyordu.
Bilge kişiler krala, kızının elma yediği takdirde sağlığına kavuşacağını
söylediler. Bunun üzerine kral tüm ülkeye şu bildiride bulundu: Kim ki,
getireceği elmayla kızını iyileştirirse, onunla evlenmeye hak kazanarak
kral olacaktı! Bunu bir köylü duydu, kendisinin üç oğlu vardı. En
büyüğüne: "Tavan arasına çık, en güzel kırmızı elmalardan bir sepet
doldurup saraya götür; o zaman kızla evlenir, kral olursun!" dedi.
Oğlan söyleneni yaparak yola çıktı. Bir süre gittikten sonra yaşlı bir
cüceyle karşılaştı. Cüce ona sepette ne taşıdığını sordu.
Ulrich - oğlanın adı buydu:
"Kurbağa bacağı" diye cevap verdi.
"O zaman öyle kalsın!" diyen cüce oradan uzaklaştı. Ulrich saraya
varınca kapısını çaldı ve elma getirdiğini, kralın kızı bunu yerse
iyileşeceğini söyledi.
Kral buna çok sevindi ve Ulrich'i yanına çağırdı. Vay canına! Sepetin
ağzını açınca elma yerine zıp zıp zıplayan kurbağa bacağı görmez mi!
Kral fena halde bozuldu ve oğlanı kapı dışarı etti. Ulrich eve dönünce
olan biteni babasına anlattı.
Bu kez adam Samuel adındaki ortanca oğlunu gönderdi; ama onun da başına
gelen Ulrich'inkinden farksız olmadı.
O da yaşlı cüceyle karşılaştı. Cüce ona da, sepette ne var diye
sorduğunda Samuel:
"Domuz kılı" diye dalga geçti.
Cüce, "Madem ki öyle, öyle kalsın!" dedi.
Oğlan saraya varıp da kralın kızı için elma getirdiğini bildirdiğinde
onu içeri almak istemediler.
Daha önce de birinin çıkagelip kendilerini aptal yerine koyduğunu
söylediler. Ama Samuel kesinlikle elma getirdiğini söyleyerek içeri
alınmasını istedi. Sonunda inandılar ve onu kralın huzuruna çıkardılar.
Ancak sepetin ağzını açtığında içinden sadece domuz kılı çıktı. Kral
öfkeden küplere binerek onu dışarı attırdı ve kırbaçlattı. Oğlan eve
dönünce olan biteni anlattı.
Bunun üzerine hep Aptal Hans dedikleri en küçük çocuk babasına:
"İzin ver de elmayı ben götüreyim!" dedi.
Babası, "Sen ha! Sanki başka adam yokmuş! Akıllı oğullarım bu işin
üstesinden gelemedikten sonra, sen mi başaracaksın yani?" diye dalga
geçti.
Ama oğlan diretti. "Olsun baba, ben de gitmek istiyorum!" dedi.
"Çekil yolumdan, aptal! Akıllanıncaya kadar daha bekle bakalım" diyen
babası ona sırtını döndü.
Ama Hans onu önlüğünden çekerek: "Olsun baba, ben gitmek istiyorum"
diye diretti.
"Hadi git bakalım; nasılsa eli boş döneceksin" diye ters ters söylendi
babası.
Oğlan sevincinden havaya sıçradı.
Babası, "Daha şimdiden fıttırdın, günden güne aptallaşıyorsun sen"
dedi.
Ama Hans buna aldırış etmedi ve moralini bozmak istemedi.
Ne var ki, akşam yaklaşıyordu. Aynı gün saraya varamayacağını bildiği
için sabaha kadar beklemeyi yeğledi.
Yatakta uyku tutmadı; bir ara daldıysa da hep güzel kadınları,
sarayları, altın ve gümüş eşyaları ya da ona benzer şeyleri gördü
rüyasında.
Ertesi sabah erkenden yola çıktı.
Çok geçmeden eski püskü bir pelerine bürünmüş ufacık ve somurtkan bir
cüceyle karşılaştı.
Cüce ona sepette ne var diye sordu. Hans ona sepette elma bulunduğunu,
iyileşmesi için bunları kralın kızma götürdüğünü söyledi.
Cüce de: "Madem ki öyle, öyle olsun!" dedi.
Saraya vardığında Hans'ı hiçbir şekilde içeri almadılar; ondan önce
gelen iki kişinin sözüm ona elma getirdiğini, ama birinin sepetinden
elma yerine kurbağa bacağı, öbürününkinden de domuz kılı çıktığını
söylediler.
Ama Hans ricasını sürdürerek kurbağa bacağı falan getirmediğini,
sepetinde ülkenin en güzel elmalarının bulunduğunu vurguladı.
Onun inandırıcı konuşması üzerine nöbetçi, herhalde yalan söylemiyordur
diye düşündü. Oğlanı içeri aldılar; aldıklarına da iyi ettiler.
Nitekim Hans kralın önünde sepetin ağzını açınca içindeki sarılı
kırmızılı elmalar meydana çıktı.
Kral çok sevindi, hemen onları kızına gönderdi ve elmaların etkisini
gösterip göstermediği haberini merakla bekledi.
Aradan çok geçmedi, birisi bu haberi getirdi.
Kim mi dersiniz? Kızın bizzat kendisi!
Elmaları yer yemez iyileşmiş ve hemen yataktan fırlamıştı! Kralın ne
kadar sevindiğini anlatacak sözcükleri bulmak kolay değil!
Ama kral kızını Hans'a vermek istemedi; daha önce Hans ona karada,
denizdekinden daha hızlı giden bir kayık yapıp getirecekti!
Hans bu koşulu kabul etti ve eve dönerek olanları anlattı.
Bunun üzerine babası böyle bir kayık yapması için Ulrich'i ormana
gönderdi.
Oğlan harıl harıl ve ustaca çalıştı. Öğle vakti, güneş tam tepedeyken,
yaşlı bir cüce çıkagelerek ona ne yaptığını sordu. Ulrich, "Kepçe
yapıyorum!" diye dalga geçti. "Madem ki öyle, öyle kalsın!" dedi
cüce. Akşam olunca Ulrich eve döndü. Kayığı bitirdiğini söyledi. Ama onu
tam yerleştireceği sırada etrafa bir sürü kepçe yayıldı. Ertesi gün
Samuel gitti ormana. Ancak Ulrich'in başına gelenler onun da başına
geldi.
Üçüncü gün sıra Aptal Hans'a geldi. O da çok çalıştı; öyle ki, balta
sesleri tüm ormanı kapladı; ama o şarkı tutturarak, ıslık çalarak,
neşeyle çalıştı. Tam öğlen sıcağında cüce yine çıkageldi ve ona ne
yaptığını sordu.
"Karada sudakinden daha hızlı giden bir kayık" diye cevap verdi oğlan.
Ve bunu tamamladığı takdirde kralın kızıyla evlenebileceğini anlattı.
"Madem ki öyle, öyle olsun!" dedi cüce.
Akşam güneşi tüm kızıllığıyla batarken Hans kayığı tüm akşamıyla
tamamlamıştı.
Ona binerek saraya doğru kürek çekmeye başladı. Kayık rüzgârdan bile
hızlıydı.
Kral bunu ta uzaktan gördü, ama yine de kızını vermek niyetinde
değildi.
Bu kez Hans'ın sabahtan akşama kadar yüz tane tavşanı güderek bir yerde
toplaması gerekiyordu; tek bir tavşan eksilirse kızı alamayacaktı.
Hans sevindi; hemen ertesi gün tavşan sürüsünü çayırlığa güttü ve hiçbir
hayvanın sürüden ayrılmamasına dikkat etti.
Aradan çok zaman geçmedi, saraydan bir hizmetçi kız çıkageldi ve Hans'a
hemen bir tavşan vermesini, çünkü misafir beklediklerini söyledi.
Oğlan bu işin nereye varacağını kestirdiği için hayvanı vermedi.
"Kral misafirine tavşan yerine başka bir şey versin" dedi.
Ama kız çok dayattı, hatta sonunda küfür etmeye başladı.
O zaman Hans kralın kızı kendi gelip isterse tavşanı verebileceğini
söyledi. Hizmetçi kız bunu saraya iletince kralın kızı bizzat yola
çıktı.
Ama bu arada cüce Hans'ın yanına vararak ona ne yaptığını sordu.
O da, yüz tane tavşanı gütmekte olduğunu ve onlardan hiçbirinin
eksilmemesi gerektiğini, ancak o zaman kralın kızıyla evlenebileceğini
anlattı.
"Tamam" dedi cüce, "Sen al şu düdüğü; sürüden ayrılan tavşan olursa
öttürürsün, o zaman geri gelir."
Kralın kızı gelince Hans onun önlüğüne bir tavşan yerleştirdi.
Ama kız yüz adım gitmişti ki, Hans düdüğünü öttürünce tavşan kızın
önlüğünden sıçrayıverdi ve - görmedin mi? - yine sürüye katıldı.
Akşam olunca tavşangüden bir düdük daha çalarak hayvanların hepsi orada
mı diye etrafına bakındıktan sonra onları saraya güttü.
Kral, Hans'ın hiçbirini kaybetmeden yüz tavşanı nasıl güttüğünü görünce
şaşırdı. Buna rağmen kızını yine vermek istemedi. Bu kez Hans'ın,
Yırtıcı Kuş'un kuyruğundan bir tüy koparıp getirmesi gerekiyordu.
Hans hemen yola çıktı ve çevik adımlarla yürümeye başladı. Akşama doğru
bir şatoya vardı; yatacak bir yer sordu, çünkü o zamanlar lokanta, han
falan yoktu.
Şatonun efendisi ona bir yer göstererek nereye gittiğini bilmek istedi.
Hans, "Yırtıcı Kuş'a" diye cevap verdi.
"Yaa, Yırtıcı Kuş'a demek! Onun her şeyi bildiğini söylüyorlar. Ben
demirden bir para kasasının anahtarını kaybettim. Sana zahmet olmazsa,
ona bir sor bakalım, bu anahtar neredeymiş?"
"Sorarım elbette" dedi Hans. "Neden olmasın!"
Ertesi sabah oradan yola çıktı ve yine akşama doğru bir başka şatoya
vardı; bir geceyi de orada geçirdi. Şato sahibi onun Yırtıcı Kuş'a
gideceğini öğrenince, kızının hastalandığını, şimdiye kadar hangi ilacı
denedilerse biç birinin onu iyileştiremediğini, bu yüzden Yırtıcı
Kuş'a, kızın iyileşmesi için ne gerektiğini sormasını söyledi.
Hans bunu yapacağını vurgulayarak yoluna devam etti.
Derken büyük bir nehre geldi; karşıdan karşıya geçecek sal ya da sandal
falan yoktu; ama orada koskoca bir adam vardı ve herkesi nehrin öbür
ucuna taşıyordu.
Adam Hans'a nereye gittiğini sordu.
Hans, "Yırtıcı Kuş'a" dedi.
Adam, "Onun yanına varırsan sor bakalım, niye ben herkesi bu nehrin bir
yakasından öbür yakasına taşımak zorundayım?" dedi.
Hans, "Sorarım elbette; neden olmasın!" diye cevap verdi.
Sonra adam onu koltuk altlarından tuttuğu gibi nehrin öbür yakasına
taşıdı.
Sonunda Hans Yırtıcı Kuş'un evine vardı; ama orada sadece karısı vardı;
Yırtıcı Kuş'un kendisi yoktu.
Kadın ona ne istediğini sordu. Hans her şeyi anlattı; yani Yırtıcı
Kuş'un kuyruğundan bir tüy koparması gerektiğini, bir şatoda para
kasasının kaybolan anahtarının nerede olduğunu Yırtıcı Kuş'a
soracağını, bir başka şatoda da hasta bir kızın neyle şifa bulacağını ve
de yakındaki bir nehrin başında bekleyen bir adamın neden herkesi
karşıdan karşıya taşımak zorunda kaldığını bilmek istediğini falan...
Bunun üzerine kadın, "Bak dostum!" dedi, "Hiç bir insan Yırtıcı
Kuş'la konuşamaz! O şimdiye kadar tüm insanları yedi. Ama istersen onun
yatağının altına saklan; o uyur uymaz kalkar kuyruğundan bir tüy
koparırsın. Bilmek istediğin öbür şeyler için soruları ona ben
sorarım."
Hans çok sevinerek hemen yatağın altına saklandı.
Akşam olunca Yırtıcı Kuş eve geldi ve içeri girer girmez: "Hanım,
burası insan kokuyor!" dedi.
"Evet" dedi karısı. "Bugün biri geldi, ama yine gitti." Bunun
üzerine Yırtıcı Kuş fazla laf etmedi.
Gece yarısı horlamaya başlayınca Hans yatağın altından çıkarak onun
kuyruğundan bir tüy kopardı.
Yırtıcı Kuş birden irkildi ve ayağa kalkarak, "Burası insan kokuyor
hanım! Sanki birisi kuyruğumu çekti!" dedi.
Bunun üzerine karısı, "Rüya görmüş olmalısın; sana söyledim ya, bugün
bir insan geldi sonra da gitti diye... Kendisi bana çok şeyler anlattı.
Bir şatoda demir kasanın anahtarı kaybolmuş, bir türlü
bulamıyorlarmış."
"Ahh, aptallar! Anahtar kapının arkasındaki dolabın raflarından
birinde."
"Bir başka şatoda da bir kız hastaymış; onu iyileştirecek ilacın ne
olduğunu bilen yokmuş!"
"Aptallar!" dedi Yırtıcı Kuş, "Bodruma inen merdivenin en alt
basamağında bir kurbağa değiştirdiği derilerle bir yuva yaptı; kıza bu
derileri verirlerse iyileşir."
"Bir şey daha söyledi. Bir yerde bir nehir varmış, onun başında
bekleyen bir adam herkesi karşıdan karşıya geçirmek zorundaymış;
neden?"
"Ahh, aptal! Onlardan birini nehrin ortasında bırakıversin; bak bir
daha kimse gelir mi!"
Ertesi sabah erkenden kalkan Yırtıcı Kuş çıkıp gitti. O zaman Hans
yatağın altından çıktı; elinde güzel bir tüy vardı; ayrıca anahtar, ilaç
ve adam taşıma konusundaki konuşmaları da işitmişti.
Yine de unutmaması için Yırtıcı Kuş'un karısı hepsini ona bir kez daha
anlattı.
Hans evine yollandı. Önce nehirdeki adamla karşılaştı. Adam ona Yırtıcı
Kuş'un ne dediğini sordu. Hans önce kendisini karşıya geçirmesini, öbür
yakaya varınca açıklayacağını söyledi.
Adam onu öbür yakaya taşıdı.
O zaman Hans ona, birini karşıya geçirirken suyun ortasında bırakırsa
bir daha kimsenin karşıya geçmek istemeyeceğini anlattı.
Adam çok teşekkür ederek bunun karşılığında Hans'ı iki kez karşıdan
karşıya geçirebileceğini bildirdi.
Ama Hans ona zahmet etmemesini, zaten yeterince iyilikte bulunduğunu
söyledikten sonra yoluna devam etti.
Derken hasta kızın bulunduğu şatoya geldi; zavallıcık yürüyemiyordu; onu
sırtlayarak bodruma inen merdivene taşıdı; kurbağa yuvasını buldu; onu
alıp kızın eline verdi. Kız aynı anda omzundan yere sıçrayıverdi;
tamamen iyileşmişti!
Ailesi bu duruma çok, ama çok sevindi. Hans'ı bol bol altın ve gümüş
hediyelerle ödüllendirdiler. Ona istediği her şeyi verdiler.
Hans öbür şatoya vardığında hemen kapı arkasındaki dolabın raflarından
birinde anahtarı bularak derebeyine verdi. O da çok sevindi ve Hans'a
bir ufak sandık dolusu altın verdi. Ve de bunun yanısıra bir sürü
hediyeler, inekler, koyunlar ve keçiler...
Hans hepsiyle, yani para, altın, gümüş, inek, koyun ve keçilerle kralın
huzuruna vardığında, tüm bunları nereden bulduğunu sordu. O da ona,
Yırtıcı Kuş'un isteyene istediği kadar hediye verdiğini anlattı.
Bunun üzerine kral kendisinin de böyle bir şeye ihtiyacı olduğunu
düşünerek Yırtıcı Kuş'un yanma varmak üzere yola çıktı. Ancak nehrin
başında bekleyen adamla karşılaşınca, adam onu sırtında suyun ortasına
kadar taşıdıktan sonra orada bıraktı ve çekip gitti.
Ve kral boğuldu.
Hans kızla evlendi ve kral oldu.
