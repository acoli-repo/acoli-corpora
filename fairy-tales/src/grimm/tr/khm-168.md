# author: Gebrüder Grimm
# source: tbc
# url: https://www.grimmstories.com/tr//grimm_masallari/cennetteki_koylu_kizi
# note: copyright of translation tbc

## Cennetteki Köylü Kızı 

Bir gün dindar ve fakir bir köylü kızı öldü ve kendisini cennetin
kapısında buldu. Aynı anda zengin bir bey de cennete girmek istedi.
Derken Aziz Petrus elinde bir anahtarla çıkageldi ve zengin beyi içeri
aldı. Anlaşılan fakir kızı görmemişti; cennetin kapısını kapadı. Köylü
kızı, o zengin beyin nasıl coşkuyla cennete alındığını ve içerde nasıl
şarkılar söylenip oynandığını duydu. Sonunda etrafı bir sessizlik
kapladı. Aziz Petrus geri dönerek cennetin kapısını açtı ve köylü kızı
içeri aldı. Köylü kızı kendisi için de şarkılar söylenecek ve oyunlar
oynanacak sandı. Ama içeri girdiğinde her taraf sessizdi. Onu melekler
karşılamış ve seve seve içeri almışlardı, ama kimse şarkı söylememişti.
Bu yüzden kız Aziz Petrus'a, kendisinin neden zengin bey gibi
şarkılarla karşılanmadığını sordu. Yani dünyada olduğu gibi cennette de
bazı insanlar kayırılıyor muydu?

Bunun üzerine Aziz Petrus şöyle dedi: "Kesinlikle yok öyle bir şey. Sen
de diğerleri gibi sevilerek karşılandın; sen de o zengin bey gibi
cennetin nimetlerinden yararlanacaksın. Ama bak, senin gibi fakir
köylüleri biz her gün cennete alıyoruz. Oysa o gördüğün zengin bey gibi
insanlar ancak birkaç yüzyılda bir geliyorlar buraya."
