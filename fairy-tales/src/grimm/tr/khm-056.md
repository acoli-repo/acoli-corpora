# author: Gebrüder Grimm
# source: tbc
# url: https://www.grimmstories.com/tr//grimm_masallari/sevgili_roland
# note: copyright of translation tbc

## Sevgili Roland 

Bir zamanlar bir kadın vardı ki, aslında tam bir büyücüydü. Bu kadının
iki kızı vardı. Biri çirkin ve kötü kalpliydi; kadın onu daha çok
seviyordu, çünkü kendi doğurmuştu. Güzel ve iyi kalpli olandan da nefret
ediyordu, çünkü o onun üvey kızıydı. Bir gün üvey kızı güzel bir önlük
giymişti; bu öbür kızın çok hoşuna gitti, yani bayağı kıskanmıştı. Hemen
annesine giderek o gömleğe sahip olmak istediğini söyledi.
"Sus, kızım!" dedi cadaloz. "O senin olacak. Üvey kardeşin ölümü
çoktan hak etti. Bu gece uykuya daldığı zaman ben gelip onun kafasını
keseceğim. Yalnız sen karyolanın duvar tarafında yat ve onu sağına, öne
doğru biraz itele!"
Zavallı kızın başına işte bunlar gelecekti, eğer bir köşede durup bu
konuşulanları dinlememiş olsaydı!
Cadalozun kızı yatma vakti geldiğinde duvar tarafında olabilmek için
bütün gün odadan dışarı çıkmadı; sonra da uyuyakaldı; o zaman üvey kız
onunla yer değiştirdi: kendisi duvar tarafına geçerken derin uykuya
dalmış olan üvey kardeşini öbür yana iteledi.
Gece yarısı cadı karı sağ elinde bir baltayla odaya girdi; sol eliyle
önde yatan kendi kızını tuttuğu gibi kafasını uçuruverdi.
Kadın odadan çıktıktan sonra genç kız yataktan kalkarak sevgilisi
Roland'ın kapısını çaldı: "Dinle, Roland" dedi. "Buradan kaçıp
gidelim; üvey annem beni öldürmek istedi, ama kendi kızının kafasını
uçurdu. Yarın yaptığı yanlışlığı görünce halimiz yaman olur!" - "Ama
önce onun sihirli değneğini almanı öneririm" dedi Roland. "Yoksa
peşimize düşüp bizi kovalarsa kurtulamayız."
Kız gidip değneği eline aldı, sonra ölü kafasından yere üç damla akıttı.
Birini yatağın önüne, birini mutfağa, üçüncüsünü de merdivene. Sonra
sevgilisiyle birlikte oradan ayrıldı.
Sabah olup da cadı karı uyanınca kızına seslendi, ona önlüğü vermek
istedi. Ama kızı gelmedi.
"Nerdesin?" diye seslendi.
"Şey, merdivendeyim!" diye cevap verdi üç kan damlasından bir tanesi.
Cadı kadın çıkıp merdivene baktı, orada kimse yoktu. Tekrar seslendi:
"Nerdesin?"
"Şey, mutfaktayım; ısınıyorum!" diye cevap verdi ikinci kan damlası.
Kadın mutfağa gidip baktıysa da kimseyi bulamadı. "Nerdesin?" diye bir
kez daha seslendi.
Üçüncü damla, "Aa, yataktayım, uyuyorum!" diye cevap verince cadı karı
gidip oraya baktı ve kafasını kendi elleriyle uçurduğu öz çocuğunun
kanlar içinde yatmakta olduğunu gördü.
Öylesine bir öfkeye kapıldı ki, hemen pencereye fırladı ve gözünün
alabildiğince uzaklara baktı; üvey kızının sevgilisi Roland'la kaçmakta
olduğunu gördü.
"Ne yapsanız nafile!" diye haykırdı. "İstediğiniz kadar uzakta olun,
benden kaçamazsınız!"
Sihirli çizmelerini giydi, bunlarla bir adım attığında bir saatlik yol
alıyordu. Nitekim çok geçmeden onlara yetişti. Ama onun gelmekte
olduğunu gören kız sihirli değneğiyle sevgilisi Roland'ı bir göle,
kendisini de o gölün ortasında yüzen bir ördeğe dönüştürdü.
Cadı karı sahile yaklaşarak ördeği kendine çekebilmek için suya ekmek
kırıntıları attı, ama ördek buna kanmadı.
Cadı karının evdeki hesabı çarşıya uymamıştı. Kız sevgilisi Roland'ı
yine eski haline soktu; her ikisi bütün gece, sabaha kadar kol kola
dolaşıp durdular. Güneş doğarken kız kendisini çit çiçeklerinin
ortasında duran güzel bir çiçeğe, sevgilisini de bir kemancıya
dönüştürdü.
Aradan çok geçmedi, cadı kadın çıkagelerek kemancıya, "Kemancı yavrum,
biraz çiçek toplayabilir miyim?" diye sordu.
"Tabii ki" diye cevap verdi kemancı. "Ben de bu arada keman
çalayım."
Cadı kadın aceleyle çite tırmanarak ortadaki çiçeği koparmak istedi; o
çiçeğin kim olduğunu biliyordu çünkü. Aynı anda kemancı kemanını çalmaya
başladı. Cadı kadın elinde olmadan zıplayıp oynamaya başladı, çünkü bu
sihirli bir danstı. Kemancı ne kadar hızlı çaldıysa kadın o denli
sıçradı, dikenler hep vücuduna batarak giysisini parçaladı; açılan
yaralar bitmek bilmedi ve kadın düşüp öldü.
Ondan kurtulduktan sonra Roland, "Şimdi babama gidip bana düğün
yapmasını isteyeceğim" dedi.
"Ben o zamana kadar burada kalıp seni beklerim. Kimse beni tanımasın
diye de kendimi tarlanın ortasında kırmızı bir taşa dönüştürürüm."
Bunun üzerine Roland gitti, kız tarla içinde kırmızı bir taşa dönüşerek
sevgilisini bekledi. Ama Roland geri gelmedi; bir başka kızın tuzağına
düştü ve asıl sevdiği kızı unuttu.
Kızcağız uzun süre öylece bekledi, ama oğlan gelmeyince çok üzüldü ve
kendisini yine güzel bir çiçeğe dönüştürdü:
"Herhalde biri gelip beni koparır" diye düşündü.
Derken günün birinde koyunlarını otlatmakta olan bir çoban çitteki
çiçeği görüverdi, çok güzel olduğu için onu koparıp yanında taşıdığı bir
kutuya koydu. O günden sonra çobanın evinde akıl almaz şeyler oldu:
çünkü sabahları ne zaman kalksa bütün işler yapılmış; ev derlenip
toplanmış, masalar ve sıralar temizlenmiş, ocak yakılmış, su taşınmış;
öğlenleri eve geldiğinde yemek pişmiş ve sofra hazır oluyordu. Çoban
bunun nasıl olduğunu anlayamadı, çünkü ufacık kulübesinde hiç kimseye
rastlamamıştı. Ama bu hizmet elbette hoşuna gitti; ancak zamanla içine
bir korku düştü ve bir bilge kadına danıştı.
Kadın, "Bu işin içinde bir büyü var" dedi. "Sabahları çok erkenden
kalk, bak bakalım evde bir şeyler kımıldıyor mu? Herhangi bir şey
görürsen, ne olursa olsun, hemen üzerine beyaz bir örtü at, o zaman büyü
ortadan kalkar."
Çoban onun dediğini yaptı; ertesi sabah gün doğarken kutunun nasıl
açıldığını ve içinden çiçeğin nasıl çıktığını gördü. Hemen üzerine beyaz
bir örtü attı. Aynı anda karşısına güzel bir kız çıktı; bu değişimden
sonra kız ona çiçekten çıktığını ve şimdiye kadar her türlü temizliği
kendisinin yaptığını söyledi. Sonra da başına gelenleri anlattı. Çoban
onu o kadar beğendi ki, evlenme teklifinde bulundu. Ama o "Hayır"
dedi, çünkü hâlâ Roland'ı seviyordu. O kendisini terk etmiş olsa da kız
aşkına sadık kalmaya kararlıydı. Ama bu evden ayrılmayacağına ve bundan
sonra da aynı hizmeti göreceğine dair çobana söz verdi.
Derken Roland'ın düğün günü yaklaştı; o zamanki geleneklere göre
ülkenin tüm kızları yeni evlilerin şerefine şarkı söyleyecekti. Aşkına
sadık kalan kız bunu duyunca çok üzüldü; yüreği göğsünden dışarı
fırlayacakmış gibi oldu; düğüne gitmek istemedi, ama diğer kızlar geldi,
onu alıp götürdüler.
Şarkı söyleme sırası ona geldiğinde o kendini geri çekti, ama herkes
söyledikten sonra bir tek o kalınca başka türlü davranamadı. Ve
söylemeye başladığı şarkı Roland'ın kulaklarına gider gitmez delikanlı
yerinden sıçrayarak haykırdı:
"Bu sesi tanıyorum, benim asıl nişanlım bu, artık başkasıyla
evlenmem!"
Tüm unuttuğu şeyler aklına geliverdi ve gönlü yine sevdiği kıza
yöneldi.
Ve aşkına sadık kalan kız çok sevdiği Roland'la evlendi, tüm
sıkıntıları sona erdi ve yine eski neşesini buldu.
