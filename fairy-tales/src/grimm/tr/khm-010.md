# author: Gebrüder Grimm
# source: tbc
# url: https://www.grimmstories.com/tr//grimm_masallari/serseriler_guruhu
# note: copyright of translation tbc

## Serseriler Güruhu 

Horoz tavuğa dedi ki: "Şimdi ceviz zamanı, sincap gelmeden gidip onları
toplayalım!" - "Tamam, ama önce biraz gönül eğlendirelim" dedi tavuk.
Beraber dağa çıktılar. Etraf günlük güneşlik olduğu için akşama kadar
orada kaldılar. Fazla mı yemek yediler, yoksa canları mı çok değerliydi
bilmem, eve yaya dönmek istemediler. Horoz ceviz kabuğundan bir araba
yaptı. Araba tamamlanınca tavuk horoza binerek "Sen de arabaya koşul!"
dedi.
"Hadi ordan be!" dedi horoz, "Arabaya koşulmaktansa yaya giderim daha
iyi. Arabaya koşulmakmış! Biz böyle konuşmadık ki! Arabacı olurum,
dizginler de bende olur, o zaman tamam; ama koşulma işine gelemem!"
Onlar böyle tartışırken bir ördek çıkageldi. "Sizi gidi hırsızlar sizi!
Cevizliğime girmenize kim izin verdi? Ben size gösteririm gününüzü!"
diye gagasını açarak horozun üstüne yürüdü. Ama horoz boş durmadı,
ördeğin karnına bir tekme attıktan sonra mahmuzlarıyla öyle bir saldırdı
ki, ördek özür dilemek zorunda kaldı ve arabaya koşulmaya da razı oldu.
Horoz arabaya geçip oturdu ve arabacı pozunda ördeğe "Deh deh, ördek
yaylan bakalım!" diye bağırdı.
Bir süre böyle yol aldıktan sonra iki yayaya rastladılar; biri toplu
iğneydi, öbürü dikiş iğnesi! iğneler "Durun, durun!" diye seslenerek
havanın kararmakta olduğunu ve çok çamurlu olduğu için yollarına devam
edemeyeceklerini söylediler. Bir hana gitmişler ve birayı biraz fazla
kaçırmışlardı!
Horoz, çok zayıf oldukları ve fazla yer kaplamayacakları gerekçesiyle
onları arabaya aldı, ama bir şartla: kendisine ve tavuğa numara
yapmayacaklardı!
Akşama doğru bir hana vardılar. Hem gece yol alamayacaklarından hem de
ördek yürüyemeyecek kadar topalladığından orada kaldılar.
Hancı önce bunların soylu kişiler olmadığını düşünerek onları zora
soktu. Ama onlar tatlı dil dökünce hancı razı oldu. Ancak tavuğun yolda
yumurtladığı yumurtayla, her gün tek bir yumurta yumurtlayan ördek
kendisinin olacaktı. Bu şartla handa geceleyebilirlerdi!
Bütün takım o gece yıkanıp temizlendikten sonra vur patlasın çal oynasın
eğlendiler.
Ertesi sabah gün doğarken ve herkes uykudayken horoz tavuğu uyandırdı.
Yumurtayı alıp kırarak güzelce yediler, kabuklarım da ocağa attılar.
Sonra da hâlâ uyumakta olan dikiş iğnesinin yanma vardılar, onu hancının
koltuktaki yastığına, toplu iğneyi de havlusuna iliştirdiler. Sonra da
sanki hiçbir şey olmamış gibi kıra çıktılar.
Açık havada uyumayı seven ve bu nedenle avluda uyuyan ördek derede
yüzmekte olan hayvanların gürültüsünü duyunca uyandı; hayvanlar arabadan
daha hızlıydılar.
Birkaç saat sonra hancı uyandı, yatağından kalktı. Yüzünü yıkadıktan
sonra havluyla kurulamak istedi, ama toplu iğne yüzüne battı ve kulağına
kadar uzun bir çizgi oluşturdu. Daha sonra mutfağa geçerek bir pipo
yakmak istedi, ama ocağa yaklaştığında yumurta kabukları çıtırdayarak
gözüne kaçtı.
"Bu sabah işler ters gidiyor!" diye öfkeyle söylenerek kendini
büyükbabasının koltuğuna bıraktı, ama aynı anda "Off!" diye haykırarak
yerinden fırladı. Dikiş iğnesi, başına değil de çok daha nazik bir
yerine batmıştı!
Çok kızdı ve dün akşam geç saatte gelen misafirlerinden şüphelendi.
Gidip onlara baktı; hepsi gitmişti.
İşte o günden sonra yiyip içip eğlenen ve para ödemeden giden serseri
güruhuna bir daha kapıyı açmayacağına yemin etti.
