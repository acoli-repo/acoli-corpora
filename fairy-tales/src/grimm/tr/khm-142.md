# author: Gebrüder Grimm
# source: tbc
# url: https://www.grimmstories.com/tr//grimm_masallari/altindagi_ac_kapini
# note: copyright of translation tbc

## Altındağı 

Vaktiyle iki erkek kardeş vardı; biri zengindi, öbürü fakir. Zengin
olanı fakire hiç, ama hiçbir şey vermiyordu. Fakir geçimini sadece
buğday satarak sağlıyordu. Günün birinde durumu o kadar bozuldu ki,
karısına ve çocuğuna verecek ekmek bile bulamadı.

Bir seferinde arabasıyla orman içinden geçti, birden yan tarafta kocaman
ve çıplak bir dağ gördü. Daha önce hiç böyle bir şey görmediği için
durdu ve ona hayranlıkla baktı. Orada öylece beklerken uzun boylu ve iri
cüsseli on iki adam çıkageldi; onların harami olabileceğini düşünerek
arabasını bir çalılığın arkasına çekti ve bir ağaca tırmandı.

On iki adam dağın önünde durarak şöyle seslendiler: "Altındağı,
Altındağı, aç kapını!"

Bunu der demez çıplak dağın orta kısmı iki yana ayrıldı, on iki adam
içeri girdi; girer girmez de kapı kendiliğinden kapandı. Az bir süre
sonra tekrar açıldı ve adamlar dışarı çıktı; hepsi sırtlarında ağır bir
zembil taşıyordu. Gün ışığına çıkar çıkmaz:

"Altındağı, Altındağı, kapan artık" diye seslendiler. O anda dağın
kapısı kapandı, delik falan görülmedi. Ve on iki adam oradan uzaklaştı.

Onlar gözden kaybolur kaybolmaz fakir adam ağaçtan indi. içinde neler
saklandığını çok merak ettiği dağın önüne gelerek, "Altındağı,
Altındağı, aç kapını" diye seslendi.

Kapı açılıverdi. Adam içeri girdi; tüm dağ bir mağaradan oluşmuştu; her
yere öbek öbek inciler, pırıl pırıl parlayan kıymetli taşlar saçılmıştı.
Adam ne yapacağını bilemedi; bu hazineden bir parça yanına alsa mıydı?
Neyse, sonunda ceplerini altınla doldurdu, inci ve diğer kıymetli
taşları bıraktı.

Tekrar dışarı çıktığında aynı şekilde, "Altındağı, Altındağı, kapan
artık" diye seslendi. Ve dağ kapandı.

Adam arabasıyla eve döndü. Artık üzülmesi için bir neden yoktu, çünkü
cebindeki altınla karısı ve çocuğu için ekmek, hatta şarap bile satın
alabilecekti. Böylece mutlu bir hayat sürmeye başladı; dürüstlükten
ayrılmadı, fakirlere hep yardım etti.

Ama parası bitince ağabeyinin yanma vardı, ondan büyük bir kovayı ödünç
aldı ve o kovayı yine altınla doldurdu; ama büyük hazineye hiç
dokunmadı. Üçüncü kez altın almaya giderken yine kardeşinden o kovayı
ödünç aldı.

Ağabeyi onu öteden beri kıskanmaktaydı: nasıl alışveriş yaptığını, evini
nasıl döşediğini, kısacası bu zenginliğin nereden kaynaklandığını
bilemiyordu. Ve kardeşinin kovayla ne yaptığını da merak ediyordu.

Derken aklına bir kurnazlık geldi, kovanın dibini ziftledi. Daha sonra
bu kovayı geri aldığında dibine bir tek altın para yapışmış olduğunu
gördü.

Kardeşinin yanına vararak, "Kovayla ne ölçüyorsun sen?" diye sordu.

"Arpayla buğday" dedi kardeşi.

Ağabeyi ona altın parayı göstererek, gerçeği söylemediği takdirde onu
mahkemeye vermekle tehdit etti. Bunun üzerine kardeşi ona neler olup
bittiğini anlattı.

Zengin ağabey hemen bir araba hazırlattı ve dağa gitti. Fırsat bu fırsat
diyerek daha başka şeyler alıp getirmeyi düşündü.

Dağa vardığında, "Altındağı, Altındağı, aç kapını!" diye seslendi.

Kapı açıldı ve adam içeri girdi. Tüm zenginlikler önünde yatıyordu; öyle
ki, hangisine el atacağını bilemedi.

Sonunda taşıyabileceği kadar kıymetli taşları topladı. Yükünü dışarı
çıkarmak istedi; ama aklı fikri hep hazinede olduğu için dağın ismini
unuttu!

Yine de "Dağaltını, Dağaltını, aç kapını!" diye seslendi. Ama dağın
ismi onun söylediği gibi değildi ki! Nitekim dağ yerinden oynamadı ve
kapısı kapalı kaldı.

Adam korktu; ne kadar düşündüyse aklı bir o kadar karıştı. Dünyanın tüm
hazinelerinin bile ona bir yararı olmadı!

Akşam olunca kapı açıldı, on iki harami içeri girdi. Adamı görünce
güldüler ve şöyle seslendiler: "Yakaladık seni sonunda! İki kez
geldiğini fark etmedik mi sandın? Ama işte, bir türlü yakalayamadık.
Üçüncü kez elimizden kurtulamazsın artık!"

Adam, "O gelen ben değildim, kardeşimdi" diye haykırdı. Ama ne kadar
yalvardıysa da bunun bir yararı olmadı. Ve haramiler kellesini uçurdu.
