# author: Gebrüder Grimm
# source: tbc
# url: https://www.grimmstories.com/tr//grimm_masallari/sakiyan_tarla_kusu
# note: copyright of translation tbc

## Şakıyan Tarla Kuşu 

Bir zamanlar bir adam büyük bir geziye çıkmaya karar verdi. Evden
ayrılırken üç kızına, "Dönüşümde size neler getireyim?" diye sordu.
En büyük kız inci, ortanca kız elmas istedi. En küçük kız, "Babacığım,
ben şakıyan ve zıplayan bir tarlakuşu istiyorum" dedi.
Babası, "Olur, yakalayabilirsem getiririm" dedi ve kızlarını öperek
evden ayrıldı.
Aradan çok zaman geçti. Adam eve dönerken büyük kızları için inci ve
elmas satın almıştı. Ama en küçük kızının istediği şakıyan ve zıplayan
tarlakuşunu hiçbir yerde bulamamıştı. Bu yüzden çok kederliydi, çünkü bu
kızını diğerlerinden daha çok seviyordu.
Derken yolu bir ormana düştü. Bu ormanın ortasında görkemli bir şato
vardı; şatonun yakınında bir ağaç, bu ağacın tam tepesinde de şakıyan ve
zıplayan bir tarlakuşu!
"Hele şükür, tam zamanında karşıma çıktın!" diye keyifle söylenen adam
uşağına ağaca çıkıp kuşu yakalamasını emretti. Uşak ağaca tırmandığı
anda arkasından bir aslan geliverdi. Ağacı sarsarak, "Kim benim şakıyan
kuşumu çalmaya kalkarsa yerim onu!" diye kükredi.
Adam, "Kuşun sana ait olduğunu bilmiyordum. Yaptığım haksızlığı telafi
etmek isterim; bunun için gerekirse çokça altın öderim. Yeter ki
hayatımı bağışla!" dedi.
"Seni hiçbir şey kurtaramaz. Ama eve dönüp de karşına ilk çıkacak şeyi
bana vermeyi vaat edersen hayatını bağışlar ve bu kuşu da kızına hediye
ederim" diye cevap verdi aslan.
Ama adam bu işe pek yanaşmadı. "Karşıma ilk çıkan benim en çok sevdiğim
küçük kızım olabilir. Çünkü o beni çok sever; ne zaman eve gelsem beni
hep o karşılar" dedi.
Ancak uşak korkmuştu. Efendisine dönerek, "İlle de kızınız mı sizin
karşınıza çıkacak? Bu bir kedi ya da köpek de olabilir" dedi.
Sonunda adam razı oldu. Şakıyan tarlakuşunu alarak evine vardığında
karşısına ilk çıkacak şeyi aslana vereceğine dair söz verdi.
Ama eve dönüp kapıdan içeri girdiğinde karşısına en küçük kızı çıkmaz
mı!
Kızcağız koşarak babasını kucaklayıp öptü. Hele onun getirdiği şakıyan
ve zıplayan tarlakuşunu görünce sevincinden havalara uçtu. Ama babası
sevinemedi; tam aksine ağlamaya başlayarak kızına, "Bak çocuğum, bu
kuşu almam bana pahalıya patladı; karşılığında seni aslana vermeye söz
verdim. O seni eline geçirir geçirmez parçalayıp yiyecek" diyerek
başına gelenleri anlattı ve kızına, ne olursa olsun oraya gitmemesi için
yalvardı.
Kızı onu avutma yoluna giderek, "Babacığım, verdiğin sözü tutmak
zorundasın. Ben oraya gider aslanı sakinleştiririm. Sonra da sapasağlam
yine buraya dönerim" dedi.
Ertesi gün kendisine yolu gösteren babasıyla vedalaşıp ormana gitti.
Aslan aslında büyü yapılmış bir prensti. Gündüzleri aslan oluyor,
geceleri de yine insana dönüşüyordu.
Kız oraya vardığında dostça karşılanarak şatoya götürüldü. Gece olunca
aslan yakışıklı bir delikanlı oluverdi ve görkemli bir düğün yaparak
kızla evlendi.
Mutlu yaşamaya başladılar. Geceleri uyanık kalıyorlar, gündüzleri
uyuyorlardı.
Bir sabah delikanlı, "Yarın babanın evinde bir ziyafet veriliyor. Büyük
ablan evleniyor. Oraya gitmek istersen aslanlarım seni götürsün" dedi.
Kız buna sevindi, çünkü babasını çok özlemişti.
Aslanlar kızı babasının evine götürdü. Onu gören herkes çok sevindi,
çünkü herkes onun aslanlar tarafından parçalanarak öldürüldüğünü
sanıyordu.
Kız ne kadar yakışıklı bir adamla evlendiğini, kendisini ne kadar iyi ve
mutlu hissettiğini anlata anlata bitiremedi. Düğün boyunca orada
kaldıktan sonra tekrar ormana döndü.
Küçük ablasının düğününe de davet edilen kız kocasına "Bu kez oraya
yalnız gitmek istemiyorum. Sen de gel!" dedi. Ama prens bunun kendisi
için tehlikeli olacağını söyledi. Çünkü orada yanan bir ışığın huzmesi
yüzüne vurursa o bir güvercine dönüşüp ömrü boyunca hep öyle kalacaktı!
"Ahh, sen benimle gel. Ben seni korurum, özellikle de ışıktan" dedi
kız.
Neyse, küçük kızlarını da yanlarına alıp birlikte yola çıktılar.
Kız salona kaim bir duvar çektirtti; meşaleler yandığı zaman hiçbir ışık
huzmesi bu odaya sızamayacaktı. Işıklar yanınca kocası bu odada
oturacaktı. Ancak bu odanın kapısında, yaş odundan yapıldığı için hiç
kimsenin fark etmediği bir çatlak oluşmuştu.
Düğün görkemli oldu. Kiliseden dönen düğün alayı ellerindeki fener ve
meşalelerle salona girdiğinde, bir ışık huzmesi prensin yüzüne yansıdı
ve oğlan o anda değişikliğe uğradı.
Karısı gelip onu aradığında bulamadı. Ancak odada tünemiş beyaz bir
güvercin vardı! Güvercin ona, "Bundan böyle yedi yıl boyunca uçup
duracağım. Atacağın her yedi adımda bir damla kan ve bir tek beyaz tüy
bırakacağım ardımda. Bu, sana takip edeceğin yolu gösterecek. Böylece
beni bulup büyüyü çözeceksin" dedi.
Ve güvercin kapıdan çıkarak uçtu gitti. Kız onu takip etmeye başladı;
her yedi adımda bir damla kanla bir tek tüy buluyordu yerde. Bu, ona yol
gösteriyordu.
Böylece kız bütün dünyayı dolaştı. Hiç etrafına bakınmadı, durup
dinlenmedi. Yedi yıl dolmak üzereyken sevindi; artık kurtulacaklardı!
Ama aslında bu hedeften çok uzaktaydı.
Yine böyle yoluna devam ederken bir seferinde ne tüy gördü, ne de kan
damlası! Gözünü açıp kapayıncaya kadar da güvercin uçup gitti.
"insanlar bana yardım edemez!" diye düşündü. Güneşe doğru yönelerek,
"Sen tüm dağları aydınlatıyorsun, her aralıktan sızıyorsun. Beyaz bir
güvercin görmedin mi?" diye sordu.
"Hayır!" dedi Güneş. "Ama sana ufak bir kutu vereyim, başın sıkışınca
açarsın!"
Kız güneşe teşekkür ederek yoluna devam etti. Derken akşam oldu ve ay
doğdu. Kız ona da sordu: "Sen bütün gece tüm araziyi ve ormanı
aydınlatıyorsun. Hiç beyaz bir güvercin görmedin mi?"
"Görmedim! Ama ben sana bir yumurta vereyim, başın darda kaldığı zaman
kırarsın" dedi ay.
Kız aya da teşekkür ettikten sonra yola koyuldu. Derken karayel suratına
üfledi kızın. Kız, "Sen hep ağaçlar ve yapraklar arasından esip
geçiyorsun. Bu arada hiç beyaz bir güvercin görmedin mi?" diye sordu
ona.
"Ben görmedim, ama öbür rüzgârlara bir sorayım, belki onlar görmüştür"
dedi karayel. Lodos ve poyraza soruldu; onlar da görmemişti.
Ama günbatısı "Ben beyaz güvercini gördüm" dedi. "Kızıldeniz'e uçtu.
Orada yine aslana dönüştü, çünkü yedi yılı doldu. Şimdi aslan orada bir
ejderhayla çarpışıyor, ama bu ejderha aslında büyü yapılmış bir
prensestir."
Karayel söze karışarak, "Sana bir öneride bulunmak isterim: hemen
Kızıldeniz'e git! Onun sağ kıyısında koskoca ağaçlar göreceksin. Onları
say ve on birincisini keserek ondan kendine kocaman bir değnek yap. O
değnekle ejderhayı döv. O zaman aslan onu yenecektir. Böylece her ikisi
de kimliklerini kazanacaktır. Sonra etrafına iyice bak. Kızıldeniz'de
su yüzünde oturan Anka Kuşu'nu göreceksin. Sevgilinle birlikte onun
sırtına bin; o sizi uçarak evinize getirecektir. Al sana bir ceviz,
deniz üzerinde uçarken onu aşağıya at. Bu ceviz önce dibe batacak, sonra
yüzeye çıkarken kocaman bir ağaç olacaktır. Anka Kuşu bu ağaca tüneyip
biraz dinlenecektir. Eğer yeterince dinlenmezse gücünden kaybedecek ve
sizi taşıyamayacaktır. Cevizi denize atmazsan Anka Kuşu sizi sırtından
atar, ona göre!" dedi.
Kız Kızıldeniz'e vardı ve her şeyi günbatısının dediği gibi buldu.
Sahildeki on birinci ağacı kesip yaptığı bir değnekle ejderhayı dövdü.
Aslan da böylece ejderhayı yendi. İkisi de asıl kimliğine kavuştu. Ama
ejderhaya dönüştürülen prenses büyü bozulunca delikanlıyı alıp Anka
Kuşu'nun sırtına bindirdi; ikisi de uçup gitti.
Zavallı kız orada kalakaldı; kendini terk edilmiş hissediyordu. Oturup
ağlamaya başladı. Daha sonra kendini toparlayarak, "Rüzgâr estiği ve
horoz öttüğü sürece durmadan gideceğim ve onu bulacağım!" diye
söylendi.
Az gitti uz gitti, sonunda kocasıyla birlikte yaşadıkları şatoya geldi.
Derken yakında bir düğün yapılacağını duydu. "Tanrı yardımcım olsun!"
diyerek güneşin verdiği ufak kutuyu açtı. İçinde güneş kadar parlak,
altından bir elbise vardı. Hemen onu alıp giyerek şatoya gitti.
Gelin başta olmak üzere herkes ona hayranlıkla baktı. Hatta gelin "Bu
keşke benim gelinliğim olsaydı!" diye düşündü ve bu elbisenin satılık
olup olmadığını sordu.
Kız, "Bu, parayla ya da mal mülkle ödenebilecek bir şey değil. Sadece
et ve kanla ödenir!" diye cevap verdi. Gelin ona ne demek istediğini
sordu.
Kız, "Bana damadın odasında bir gece yatmam için izin ver!" dedi.
Gelin istemedi, ama gözü de elbisedeydi. Sonunda razı oldu. Ancak oda
hizmetçisi damada uyku ilacı verecekti.
Gece oldu, delikanlı hemen uyuyakaldı. Kızı onun odasına soktular. Kız
yatağa oturarak, "Ben yedi yıl boyunca hep senin peşinden koştum.
Güneşe, aya ve dört yönden esen rüzgâra başvurdum, onlara seni sordum.
Seni ejderhanın elinden kurtardım. Yani şimdi beni unuttun mu?" diye
sordu.
Ama prens o kadar derin bir uykuya dalmıştı ki, söylenenler kulağına çam
ağaçları arasında uğuldayan rüzgâr gibi gelmişti.
Derken sabah oldu. Kızı odadan çıkardılar. Altın elbiseyi vermek zorunda
kaldı. Bunun da bir yararı olmadığını görünce çok üzüldü; kendisini
kırlara atarak oturup ağlamaya başladı.
Öylece oturmuşken ayın vermiş olduğu yumurta geldi aklına. Hemen kırdı
onu; içinden on iki tane altın civcivle birlikte bir tavuk çıktı.
Civcivler öte öte tavuğun kanatları arasına sığındı ve görünmez oldu.
Ama tavuk yerinden kalkarak civcivlerini kıra güttü; ta ki gelin
pencereden onları görünceye kadar. Civcivler gelinin çok hoşuna gitti.
"Bunlar satılık mı?" diye sordu.
"Para ve mal karşılığında değil, ama et ve kan karşılığında
verebilirim. Ama damadın odasında bir gece daha geçirmeme izin
vereceksin!" dedi kız.
"Tamam!" dedi gelin, karşısındakini bir gece evvelki gibi aldatmak
istedi.
Bu arada damat yatmadan önce hizmetçisine bir gece evvelki uğultunun ve
hışırtının ne olduğunu sordu. Hizmetçi de, fakir bir kız odada kalacağı
için ona uyku ilacı vermesinin emredildiğini anlattı. Bu gece de aynı
ilacı vermesinin emredildiğini söyledi. Bunun üzerine prens, "O uyku
ilacını yatağın yanına dök" dedi.
Gece oldu ve kız yatak odasına götürüldü. Başından geçen acı olayları
anlatmaya başlayınca damat onun sesini tanıdı. Hemen yerinden fırlayarak
"Şimdi kendime geldim. Her şey bir rüya gibiydi! Tanımadığım bir
prenses bana büyü yaptı. Öyle ki, seni tamamen unuttum. Neyse ki, Tanrı
tam zamanında baştan çıkarılmamı engelledi" diye haykırdı.
İkisi de o gece şatodan gizlice ayrıldılar. Çünkü prensesin büyücü
babasından korkmuşlardı.
Hemen Anka Kuşu'nun sırtına bindiler. Hayvan onları Kızıldeniz'in
üzerinden uçurdu. Kız yolun yarısına geldiklerinde cevizi suya bıraktı.
Aynı anda orada koskoca bir ceviz ağacı yükseldi. Anka Kuşu bu ağaçta
dinlendikten sonra onları evlerine götürdü. Orada çocuklarına da kavuşup
ömürlerinin sonuna kadar mutlu yaşadılar.
