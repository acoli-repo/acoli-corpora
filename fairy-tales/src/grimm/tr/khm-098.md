# author: Gebrüder Grimm
# source: tbc
# url: https://www.grimmstories.com/tr//grimm_masallari/doktor_cokbilmis
# note: copyright of translation tbc

## Doktor Çokbilmiş 

Bir zamanlar bir köylü vardı, adı Yengeç'ti. Bir gün iki öküzün çektiği
arabasına bir ton odun yükleyerek şehre indi ve odunları iki lira
karşılığında bir doktora sattı.

Parasını aldığı sırada doktor masasının başına geçmiş, kahve içiyordu.
Köylü ona öyle özendi ki, içinden doktor olmak geldi.

Neyse, bir müddet orada kaldıktan sonra karşısındakine kendisinin de
doktor olup olamayacağını sordu.

"Elbette olursun" dedi doktor.

"Peki, ne yapmalıyım?" diye sordu köylü.

"Önce içinde horoz resmi bulunan bir alfabe kitabı al, sonra arabanla
iki öküzünü satarak paraya çevir ve onunla doktor giysileri satın al,
daha sonra da kendine Doktor Çokbilmiş diye bir tabela hazırlat ve sokak
kapının üzerine çivile" dedi doktor.

Köylü tüm bu söylenenleri yaptı. Birkaç kişiye doktorluk yaptıktan sonra
günün birinde zengin bir adamın parası çalındı. Kendisine Doktor
Çokbilmiş'den bahsettiler ve onun bu çalınan paranın nerede olduğunu
bilebileceğini söylediler.

Bunun üzerine zengin adam arabasını hazırlatarak köye indi. Onun yanına
vararak "Doktor Çokbilmiş sen misin?" diye sordu. "Evet, oymuş." O
zaman onunla gelip, çalınan parasını bulaymış! "Olur, ama Grete de,
yani karısı da onunla gelecekmiş!"

Zengin adam buna sevinerek ikisini de arabasına aldı ve hep birlikte
malikâneye vardılar. Sofra hazırdı; doktorun da kendileriyle yemesini
istediler.

"Olur, ama Grete de yanımda olacak" diyen doktor karısıyla birlikte
sofraya oturdu.

İlk uşak tepsiyle güzel bir yemek getirdiğinde köylü karısına bir dirsek
atarak, "Grete, birincisi bu" dedi. Bununla, adamın getirdiği ilk
yemeği kastetmişti.

Uşaksa bunu "Birinci hırsız bu" diye anladı, çünkü hırsızlığı
gerçekten de yapan oydu. Çok korktu ve durumu arkadaşlarına anlattı.
"Doktor her şeyi biliyor, hapı yuttuk, benim birinci kişi olduğumu
söyledi."

İkinci uşak odaya girmek istemedi, ama başka seçeneği yoktu. O da
tepsiyle geldiğinde köylü yine karısını dürterek, "Grete, bu İkincisi"
dedi.

İkinci uşak aynı şekilde korktu ve oradan kaçıp gitti. Üçüncünün de
başına aynı şey geldi. Köylü yine, "Grete, bu üçüncü" dedi.

Dördüncü uşak üstü kapalı bir tepsi getirdi. Ev sahibi, doktordan
marifetini göstermesini ve bu örtünün altında ne olduğunu tahmin
etmesini istedi.

Köylü tepsiye baktı, ama ne yapacağını bilemediği için kendi kendine
"Ah, zavallı yengecim" diye söylendi.

Ev sahibi bunu duyunca, "Bildi işte!" diye haykırdı. "O zaman parayı
kimin çaldığını da bilir!"

Uşaklar müthiş korktu ve doktora göz kırparak dışarı gelmesini
istediler.

Doktor dışarı gelince ona, parayı kendilerinin çaldığını itiraf ettiler
ve sustuğu takdirde hepsini seve seve geri vereceklerini söylediler;
yoksa canlarından olacaklardı!

Doktor sevindi, tekrar içeri girerek masanın başına geçti. "Bayım,
şimdi kitabımı karıştırayım da paranın nerde olduğunu söyleyeyim size"
dedi.

Beşinci uşak sobanın içine saklanmıştı; doktorun daha ne gibi şeyler
bildiğini duymak istiyordu.

Doktor alfabe kitabının sayfalarını çevirerek horoz resmi aradı. Hemen
bulamayınca, "Sen içindesin, çık bakayım dışarı" diye söylendi.
Sobanın içindeki uşak kendisinden bahsedildiğini sanarak korkuyla dışarı
fırladı ve "Bu adam her şeyi biliyor" dedi.

O zaman Doktor Çokbilmiş ev sahibine paranın yerini gösterdi, ama kimin
çaldığını söylemedi. Böylece her iki taraftan da yüklü bahşiş kazandı ve
ünlü bir adam oldu.
