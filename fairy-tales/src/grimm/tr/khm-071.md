# author: Gebrüder Grimm
# source: tbc
# url: https://www.grimmstories.com/tr//grimm_masallari/alti_kafadar_dunyayi_dolasiyor
# note: copyright of translation tbc

## Altı Kafadar Dünyayı Dolaşıyor 

Bir zamanlar bir adam vardı; elinden çok iş gelirdi. Savaşa katıldı ve
büyük cesaret gösterdi. Savaş sona erdiğinde ordudan ayrıldı; yolluk
olarak ona üç metelik verdiler. Adam çok kızdı. "Dur hele, bir yolunu
bulup krala çıkacağım; o da bana tüm ülkenin hazinelerini versin" diye
öfkeyle söylenerek ormana daldı.

Orada altı tane koskoca ağacı buğday sapı gibi kökünden söküp koparan
bir adam gördü. Ona, "Benim hizmetkârım olur musun? Birlikte
dolaşırız" diye sordu.

Ağaç koparan, "Olur" dedi. "Ama önce anneme şu odunları götüreyim"
diyerek ağaçlardan birini aldı, diğer beşiyle sarıp sarmaladıktan sonra
sırtına attığı gibi oradan ayrıldı. Sonra yine geri döndü.

Emekli asker, "Şimdi birlikte rahatça dünyayı dolaşabiliriz" dedi.

Bir süre birlikte yürüdükten sonra çömelerek tüfeğini doğrultan bir avcı
gördüler.

Emekli asker, "Heey, Avcı! Neyi vurmak istiyorsun?" diye sordu.

Avcı cevap verdi. "Buradan iki mil ötedeki bir meşe ağacının dalma bir
sinek konmuş; onun sol gözüne nişan alıyorum!"

"Bırak onu da, benimle gel! Üç kişi olunca dünyayı daha rahat
dolaşabiliriz" dedi emekli asker.

Avcı razı olarak onlara katıldı. Derken yedi tane yel değirmeni
gördüler; kanatları hızlı hızlı dönmekteydi. Oysa sağda solda, hiçbir
yerde rüzgâr esmiyordu.

Emekli asker, "Bu değirmen nasıl çalışıyor, anlamadım gitti. Hiçbir
yerde rüzgâr yok ki" diye söylendi.

Ama sonra yoluna devam etti. İki mil gittikten sonra ağaca çıkmış bir
adam gördüler; burun deliklerinden birini kapamış, öbüründen hava
üfürüyordu.

"Ne yapıyorsun orda, ağacın tepesinde?" diye sordu asker.

"İki mil ötede yedi tane yel değirmeni var, bak! Çalışsınlar diye
onlara hava üflüyorum" diye cevap verdi adam.

"Boş ver! Sen bizimle gel; dört kişi olunca dünyayı daha rahat
dolaşırız" dedi asker.

Hava üfüren, ağaçtan inerek onlara katıldı.

Bir süre sonra tek ayak üstünde duran ve takma bacağını yanına koymuş
bir adam gördüler. Asker: "Böyle daha mı rahat ediyorsun?" diye sordu.

"Ben koşucuyum" diye cevap verdi adam. "Çok hızlı koşmayayım diye
takma bacağımı çıkardım. Yoksa iki bacağımı kullanarak koşarsam kuş gibi
uçarım!"

"O zaman bizimle gel. Beş kişi olduk mu, dünyayı daha rahat dolaşırız"
dedi asker.

Beş kişi yola koyuldu. Çok geçmeden bir kulağını tamamen örtecek şekilde
beresini aşağı çekmiş bir adama rastladılar.

Asker, "Bere böyle mi giyilir! Seni gören de keçileri kaçırmışsın
sanacak" dedi.

"Başka türlü giyemem" diye cevap verdi Bereli. "Onu düz giyecek
olursam her taraf buz tutar, gökyüzündeki tüm kuşlar donar ve
yeryüzündeki herşey ölür."

"Sen de bize katıl. Altı kişi olduk mu bütün dünyayı daha iyi
dolaşırız" dedi asker.

Derken bir şehre geldiler. Bu yöreyi idare eden kral şöyle bir duyuru
yapmıştı: Kim ki, kızıyla koşu yarışına girip kazanırsa onunla
evlenebilecekti, kazanamazsa kellesi gidecekti!

Bunun üzerine emekli asker bu iddiayı kabul etti. "Ama benim yerime
yardımcım koşacak" dedi.

Kral, "Tamam! Ama kaybederse o zaman hem senin hem de onun kellesi
gider" diye cevap verdi.

Anlaştılar. Asker, koşucunun takma bacağını yerine takarken kulağına,
"Hızlı koş da, iddiayı kazanalım" diye fısıldadı.

Oldukça uzakta bulunan bir kuyudan alınacak suyu kim daha önce
getirirse, iddiayı o kazanmış olacaktı. Koşucuyla kralın kızına birer
maşrapa verildi.

İkisi de aynı anda koşmaya başladı. Kralın kızı az bir yol kat etmişken
koşucu rüzgâr gibi koşup gözden kayboluverdi. Kısa bir zaman sonra
kuyunun başına geldi; maşrapasını suyla doldurduktan sonra geri döndü.
Ama yolun ortasına gelmişken üzerine bir ağırlık çöktü; maşrapasını yere
koydu. Ölmüş bir at kafasını yastık niyetine kullandı; sert olsun da
zamanında uyansın diye! Ve yere uzanarak biraz kestirdi. Bu arada,
aslında iyi bir koşucu olan kralın kızı da kuyuya vardı; maşrapasını
doldurup geri döndü. Koşucuyu uyur bulunca çok sevindi. "Koşucuyu
yendim" diye söylenerek onun maşrapasını boşalttı.

Ama sarayın çatısına çıkmış olan avcı keskin gözleriyle olan biteni
görmemiş olsaydı her şey mahvolacaktı.

"Kız bu yarışı kazanmamalı" diyerek silahın doğrulttu ve öyle bir atış
yaptı ki, koşucunun başını koyduğu at kafası, koşucuya hiç zarar
vermeden paramparça oldu.

Koşucu hemen uyandı, bir de baktı ki maşrapa bomboş! Kralın kızı da
almış başını gidiyor! Ama cesaretini yitirmedi. Maşrapasını alarak
kuyuya koştu; yeniden suyla doldurdu ve kralın kızından on dakika önce
saraya vardı.

"Bundan öncekine koştum diyemem, asıl şimdi koştum, iki bacağımı
kullanınca" dedi.

Kral bozuldu, kız daha da fazla! Emekli bir askere varmak istemiyordu.
Baba kız bu heriften nasıl kurtulsak diye kafa kafaya verdi.

Kral, "Ben bir yol buldum! Sen hiç korkma! Onlar buradan sağ salim
çıkmayacak" diyerek altı kafadarı çağırdı. "Yiyin, için, eğlenin"
diyerek onları bir salona soktu.

Burasının zemini ve kapısı demirdendi; pencereleri de demir
parmaklıklıydı. Uzun bir yemek masasının üstünde nefis yemekler
görülüyordu. "Keyfinize bakın" dedi kral.

Onlar içeri girer girmez kapı arkalarından kapandı, sürgüler çekildi.

Kral aşçıyı çağırarak: "Öyle bir ateş yak ki, demir zemin akkor haline
gelsin" diye emretti.

Aşçı söyleneni yaptı. Altı kafadar yemeğe oturdu. Ama öyle terlediler
ki, önce bunun yemekten kaynaklandığını sandılar. Ancak ısı gittikçe
arttı. Dışarı çıkmak istediler. Ama kapılar ve pencereler kapalıydı. O
zaman kralın kendilerine oyun oynadığını anladılar; havasızlıktan
boğulup öleceklerdi!

"Bunu başaramayacak! Öyle bir soğuk yapacağım ki, ateş bile korkup
sinecek" diyen bereli beresini düzeltti. Aynı anda etrafa buz gibi bir
hava yayıldı; sıcaklıktan eser kalmadı; tüm yemekler ve tabaklar donmaya
başladı.

Aradan birkaç saat geçti. Kral, bunlar hararetten erimiştir diye
düşünerek kapıyı açtırdığında hepsini karşısında dipdiri buldu.

Altısı da sapasağlam ve zindeydi. Buradan çıkmak istediklerini, çünkü
yemeklerle tabakların donduğunu söylediler.

Kral öfkeyle aşçının yanma vardı ve neden emirlerini yerine
getirmediğini sordu.

Aşçı, "Ateş hâlâ yanıyor; akkor halinde. Gelin, kendiniz görün" diye
cevap verdi. Kral gidip baktı, gerçekten de ateş sönmemişti.

Bu yolla altı kişinin hakkından gelemeyeceğini anladı. Kral bu uğursuz
misafirlerden kurtulmak için emekli askeri çağırdı.

"Sana ne kadar istersen o kadar altın vereceğim, ama karşılığında
kızımdan vazgeçeceksin?" diye sordu.

"Olur kralım; bana uşağımın taşıyacağı kadar altın verin, kızınızdan
vazgeçeyim" dedi asker.

Bu öneri kralın hoşuna gitti.

Asker, "O zaman on dört gün sonra gelip altınları alacağım" dedi.

Ve ülkedeki tüm terzileri topladı onlara on dört gün boyunca koskocaman
bir çuval diktirdi.

Bu iş bitince ağaçkoparan çuvalı sırtladığı gibi emekli askerle birlikte
kralın huzuruna vardı.

Kral, "Ev büyüklüğündeki yükü taşıyacak olan bu adam çok güçlü olmalı.
Ama nasıl olsa altını taşıyamaz" diye düşündü ve bin ton altın
getirtti.

Ülkenin en güçlülerinden oluşan on altı kişilik bir grup bu yükü zor
taşıdı. Ne var ki, ağaçkoparan bu yükü tek elle kaldırıp çuvala soktu;
çuvalın yarısı ancak doldu.

"Daha fazla getirin be! Üç beş parça yetmez ki" diye seslendi.

Tüm ülkedeki altınlar toplandı; yedi bin araba altın getirtildi. Öküz
arabasına yüklü altın külçelerini ağaçkoparan birer birer alıp çuvala
koydu.

"Hâlâ dolmadı! Ama bu işi burda keselim" diyerek çuvalın ağzını
bağladı. Sonra onu sırtladığı gibi arkadaşlarıyla birlikte oradan
ayrıldı.

Kral tüm servetinin tek bir adam tarafından alınıp götürüldüğünü görünce
öfkesinden küplere bindi.

Atlı askerlerini göndererek altı adamı yakalayıp altınları geri
getirmelerini emretti.

İki alay asker yola çıktı; kısa zamanda altı kafadara yetiştiler.

"Teslim olun! Altınları yere bırakın. Yoksa hepinizi öldürürüz" diye
tehdit ettiler.

"Siz ne diyorsunuz be?" diyen hava üfüren burnunun deliklerinden
birini tıkayarak öbüründen hava üfleyince tüm askerler darmadağın oldu;
hepsi havaya uçarak dağların ardında kayboluverdi.

Ordu kumandanı pes etti; dokuz yerinden yara almıştı. Aslında cesur
biriydi, hakareti hak etmemişti.

Hava üfüren üfürmeyi kesti. Ona yaklaşarak, "Git kralına söyle! Ne
kadar asker gönderirse hepsini havaya uçururum ben" dedi.

Kral bunu duyunca, "Bırakın herifleri gitsin! Bunlar tekin değil"
dedi.

Böylece altı kafadar serveti paylaştı ve hepsi ömürlerinin sonuna kadar
zengin yaşadılar.
