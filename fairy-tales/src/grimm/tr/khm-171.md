# author: Gebrüder Grimm
# source: tbc
# url: https://www.grimmstories.com/tr//grimm_masallari/aski_ve_aciyi_paylasmak
# note: copyright of translation tbc

## Aşkı ve Acıyı Paylaşmak 

Bir zamanlar bir terzi vardı, çok kavgacıydı. Çok iyi bir kadın olsa da
karısı kocasına bir türlü yaranamıyordu. Kadın ne yapsa herif memnun
kalmıyor, homurdanıyor, bağırıyor, çağırıyor ve onu dövüyordu.

Adamı yakalayarak mahkemeye çıkardılar; hâkim onu uslansın diye hapse
attırdı. Terzi bir süre sadece su ve ekmekle beslendikten sonra
salıverildi. Ama öncesinde karısını bir daha dövmeyeceğine, onunla kavga
etmeden yaşayacağına, her evlilikte olduğu gibi iyi ve kötü günlerde
onun yanında olacağına yemin etti.

Bir süre bu böyle gitti, ama sonra yine eski hamam eski tasa dönüştü.
Adam yine aksileşti ve kavgacı oldu. Karısını dövmeye izin verilmediği
için bir gün onu saçlarından yakalayarak yere çaldı.

Kadın ondan kaçarak kurtulmaya çalıştı. Ama adam elindeki cetvel ve
makasla karısının peşine düştü, kovaladı. Yakalayamayınca cetvelle
makası, sonra da ne eline geçirdiyse ona fırlattı. İsabet ettirdiğinde
gülüyor, ettiremezse zıp zıp zıplıyor ve sövüp sayıyordu. Bu işi o
dereceye getirdi ki, komşular kadına yardım etmek zorunda kaldı.

Terzi bir kez daha hâkimin huzuruna çıktı; etmiş olduğu yemin
hatırlatıldı kendisine. "Efendim" diye cevap verdi, "Ben verdiğim
sözü tuttum, onu dövmedim; tam tersine, aşkı ve sevgiyi onunla
paylaştım."

"Nasıl olur?" dedi hâkim. "Bu kez de geçen defa olduğu gibi hakkında
bir sürü şikâyet var!"

"Ben onu dövmedim; yalnız o kadar güzel görünüyordu ki, saçlarını
elimle taramak istedim. Ama elimden kaçtı ve küfür ederek beni terk
etti. Ben de peşinden giderek kendisine yükümlülüklerini hatırlatmak
için elime ne geçerse fırlattım. Sevgiyi ve acıyı onunla paylaştım. Her
isabet ettirişimde ben sevindim, o üzüldü; her ıskalayışımda o sevindi,
ben üzüldüm" diye cevap verdi adam.

Bu cevap hâkimin hoşuna gitmedi ve adamı maaşını kesmek suretiyle
cezalandırdı.
