# author: Gebrüder Grimm
# source: tbc
# url: https://www.grimmstories.com/tr//grimm_masallari/parmak_cocuk_grimm
# note: copyright of translation tbc

## Parmak Çocuk 

Bir terzinin bir oğlu vardı. Ama bu çocuğun boyu çok kısaydı;
başparmaktan daha büyük değildi. Bu yüzden Parmak Çocuk adını taktılar.
Ancak çocuk, boyunun kısalığına rağmen çok cesur bir çocuktu.
Bir gün babasına, "Baba, ben dünyayı dolaşıp tanımak istiyorum" dedi.
Babası da, "Olur çocuğum" diyerek uzun bir dikiş iğnesi aldı ve
iğnenin deliğini balmumuyla kapattı. Sonra "Al sana bir kılıç, lazım
olur" diyerek oğluna verdi.
Parmak Çocuk gitmeden önce son kez ailesiyle birlikte evde yemek yemek
istiyordu. Bakalım annesi ne yemek pişirmişti? Masa hazırdı ve tencere
ocaktaydı. "Anneciğim, bugün yemekte ne var?" diye sordu. Annesi,
"Kendin bak" dedi. Parmak Çocuk ocağa sıçrayarak tencerenin içine
baktı. Ancak boynunu çok fazla uzattığından yemekten çıkan buhar onu
bacaya iteledi. Bir süre buharla boğuştu ve sonunda kendini dışarı attı.
Sonra bütün dünyayı dolaşmaya başladı.
Önce bir aşçı kadının yanında iş buldu, ama kendisine verilen
yemeklerden hoşlanmadı. Parmak Çocuk "Bize daha iyi yemek çıkmazsa
çeker giderim. Gitmeden önce de kapıya 'Hep patates hep patates, peki
etten ne haber?' diye yazarım, ona göre!" dedi. Kadın, "Senin başka
işin yok mu be çekirge!" diyerek, öfkeyle eline geçirdiği bir çaputla
onu dövmek istedi. Ama bizim minik terzi kendini bir yüksüğün içine
atarak kadına dilini çıkardı. Kadın yüksüğü eline alarak Parmak Çocuğu
yakalamak istedi, ancak ufaklık çaputun içine sıçrayıverdi. Kadın bu
paçavrayı paramparça edip minik terziyi aradı. Kumaşın kıvrımına
saklanmış olan çocuk, "Heey aşçı kadın, ben hurdayım" diyerek olduğu
yerden başını çıkardı. Kadın ona tam vuracağı sırada Parmak Çocuk
masanın çekmecesine sıçradı. Sonunda kadın onu yakaladığı gibi kapı
dışarı etti.
Minik terzi dolaşıp durdu, derken koskoca bir ormana geldi. Orada bir
sürü haydutla karşılaştı. Bu adamlar kralın hazinesini soymak
niyetindeydiler. Minik terziyi gördüklerinde "Bu ufacık çocuk anahtar
deliğinden geçebilir, onu maymuncuk olarak kullanalım" dediler.
İçlerinden biri, "Heey, dev adam! Sen de bizimle hazine dairesine gelir
misin? Oraya rahatça girer, sonra da bize paraları birer birer atarsın"
diye seslendi. Parmak Çocuk düşündü ve "Olur" diyerek onlarla birlikte
hazine dairesine gitti. Orada kapıyı, herhangi bir yerinde bir yarık var
mı diye iyice gözden geçirdi. Çok geçmeden kendi geçebileceği kadar dar
bir yarık buldu ve hemen içeri girmek istedi. Ancak kapıda nöbet
bekleyenlerden biri yanındakine, "Şu örümceğin burada işi ne? Dur da
şunu bir ezeyim!" dedi. Muhafızlar, "O sana bir şey yapmadı ki! Bırak
hayvanı gitsin" diye karşı çıktı.
Neyse, Parmak Çocuk o yarıktan hazine dairesine giriverdi, sonra
pencereyi açarak aşağıda beklemekte olan haydutlara tek tek para
yağdırmaya başladı. Tam işe dalmıştı ki, hazine dairesini denetlemeye
gelen kralın sesini duydu ve hemen saklandı. Kral pek çok madeni paranın
eksilmiş olduğunu fark etti, ama bunu kimin yaptığına akıl erdiremedi,
çünkü sürgüler sürülü, kapılar kitliydi. Yani her şey koruma altındaydı.
Oradan ayrılırken iki nöbetçiyi uyardı: "Dikkat edin, biri madeni
paralara göz dikmiş!" dedi.
Parmak Çocuk yeniden işe koyulduğunda nöbetçiler içeriden gelen şıkır
şıkır para seslerini işitti. Hemen içeri dalarak hırsızı yakalamak
istediler. Ama onların geldiğini fark eden minik terzi atik davrandı,
bir köşeye fırlayarak bir madeni paranın altına saklandı. Dışarıdan
bakıldığında kimse onu göremeyecekti. Aynı anda "Heey, ben buradayım"
diye nöbetçilerle alay etti. Adamlar o tarafa koşuştu, ama Parmak Çocuk
bir başka köşedeki paranın altına saklanarak "Heey, ben buradayım!"
diye seslendi yine. Nöbetçiler o tarafa saldırdı, ancak Parmak Çocuk
üçüncü köşeye sıçramıştı bile. "Heey, ben buradayım!" diye yine dalga
geçti. Nöbetçileri deli etti ve o kadar oyaladı ki, adamlar bir süre
sonra yorularak çekip gitti. Parmak Çocuk paraların hepsini teker teker
aşağıya attı. Son parayı da ustaca fırlattıktan sonra pencereden
sıvışıverdi.
Haydutlar ona "Yaman adammışsın! Bizim reisimiz olur musun?" diye
sordular. Parmak Çocuk teşekkür etti ve önce bütün dünyayı gezip görmek
istediğini söyledi. Parayı paylaştılar. Minik terzi sadece bir sikke
istedi, çünkü daha fazlasını taşıyamazdı. Sonra kılıcını kuşandı ve
haydutlara veda ederek yola koyuldu.
Birkaç ustanın yanında iş buldu, ama bu işler hoşuna gitmedi. Sonunda
bir handa uşak olarak çalışmaya başladı. Oradaki kızlar ondan pek
hoşlanmadılar, çünkü Parmak Çocuk onların gizlice yaptıklarını,
tabaklardan nasıl yemek aşırdıklarını, kilerden nasıl öteberi
çaldıklarını görüyor ve patrona haber veriyordu. Kızlar bu yüzden
aralarında konuşup, "Dur hele, yaptıklarını burnundan getirelim"
diyerek ona bir eşek şakası yapmaya karar verdiler. Kızlardan biri
bahçede çimleri keserken, Parmak Çocuğun otlar arasında oraya buraya
sıçradığını gördü. Parmak Çocuğu da çimenlerle birlikte kesiverdi.
Kestiklerinin hepsini gizlice ineklerin önüne attı. Siyah bir inek hiç
farkında olmadan onu yutuverdi. Ama midesi Parmak Çocuğun hiç hoşuna
gitmedi, çünkü karanlıktı ve hiçbir yerde ışık yanmıyordu. İnek
sağılırken sesleniverdi:
Bu iş oldu mu,
Güğüm doldu mu?
Ama süt sağma sırasında ineğin sesi duyulmadı. Derken, çiftlik kâhyası
ahıra gelerek, "Bu inek yarın kesilecek" dedi. Bu sefer Parmak Çocuk
korktu ve cırtlak bir sesle, "Ben burada kalakaldım, bırakın beni
dışarı çıkayım" diye seslendi. Kâhya sesi duydu, ama nereden geldiğini
anlayamadı ve "Neredesin?" diye sordu. "Siyah ineğin midesinde" diye
cevap verdi Parmak Çocuk, ama adam bunu anlamadı ve çekip gitti.
Ertesi sabah ineği kestiler. Onu parçalarına ayırırken şans eseri Parmak
Çocuğa bir şey olmadı, ama sucuk yapılan yere sürüklendi. Kasap işine
başlayınca, "Çok derin kesme, çok derin kesme, altında ben varım" diye
haykırdı Parmak Çocuk. Satırın çıkardığı gürültü arasında çocuğun sesi
kaybolup gitti. Parmak Çocuk çaresiz kalmıştı. Çaresiz kalan tabanları
yağlar; Parmak Çocuk da satırların arasından sıçrayarak, hiçbirine de
temas etmeden postu kurtardı. Yine de kaçıp gidemedi; kendisini yağ
parçacıklarının arasına bırakarak pastırma bölümüne kaydı, ama bu bölüm
oldukça dardı. Daha sonra bacada asılı kaldı ve islendi; bu da çok can
sıkıcı bir işti ve çok uzun sürdü.
Derken kış geldi. Parmak Çocuğu bacadan aşağı indirdiler, çünkü bir
müşteri pastırma istemişti. Aşçı kadın pastırmayı dilimlerken, Parmak
Çocuk boynu kesilmesin diye kafasını fazla uzatmamaya dikkat etti.
Derken bir fırsatını bularak kendini havaya attı ve kurtuldu. Parmak
Çocuk kendisini hiç rahat hissetmediği bu evde daha fazla kalmak
istemedi ve tekrar yola çıktı. Etrafı açık tarlada dalgın dalgın
yürürken karşısına bir tilki çıktı ve çocuğu yutuverdi.
"Heey, tilki efendi! Yanlışlıkla boğazına takıldım, beni serbest
bırak" diye seslendi Parmak Çocuk.
"Haklısın, zaten yutulur lokma değilsin. Peki, seni serbest bırakırsam,
babanın kümesindeki tavukları bana verir misin?" diye sordu tilki.
"Seve seve. Tavukların hepsi senin olacak, söz veriyorum" dedi Parmak
Çocuk.
Tilki onu serbest bıraktı ve evine kadar taşıdı. Babası Parmak Çocuğu
görünce o kadar sevindi ki, tavukların hepsini tilkiye verdi. "Ben de
sana para getirdim" diyen Parmak Çocuk babasına haydutlardan aldığı
sikkeyi verdi ve "Neden bütün tavukları tilkiye verdin?" diye sordu.
Babası cevap verdi: "Bir baba oğlunu mu daha çok sever, kümesteki
tavukları mı? Düşünsene be adam!"
