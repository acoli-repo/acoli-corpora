# author: Gebrüder Grimm
# source: tbc
# url: https://www.grimmstories.com/tr//grimm_masallari/tilki_ile_at
# note: copyright of translation tbc

## Tilki ile At 

Bir çiftçinin çok sadık bir atı vardı. Ancak hayvan iyice yaşlanmıştı ve
artık iş göremiyordu. Sahibi ona yem vermek istemedi ve "Sana ihtiyacım
yok artık. Aslında iyiliğini istiyorum. Eğer bir aslanı buraya
getirebilecek güçteysen burada kalabilirsin. Ama şimdi çık git
ahırımdan" dedi.
At çok üzüldü. Kötü hava koşullarından korunmak için ormana gitti. Orada
tilkiyle karşılaştı. Tilki ona, "Niye böyle başını öne eğmiş, sallana
sallana gidiyorsun?" diye sordu.
"Ah, pintilikle sadakat uyuşmuyor işte! Sahibim benim bunca yıl ettiğim
hizmetleri unuttu bile. Tarlayı eskisi gibi süremediğim için yemimi
kesti ve beni kovdu" dedi.
"Hiçbir seçenek sunmadı mı sana?" diye sordu tilki. "Sunmasına sundu,
ama bu çok zor bir iş. Ona bir aslan bulup getirecek kadar güçlüysem
beni yine yanına alacakmış. Ama bunu yapamayacağımı biliyor elbette"
dedi at.
Tilki dedi ki: "Sana yardım etmek istiyorum. Yat şöyle bakayım,
bacaklarını da uzat, sanki ölüymüşsün gibi hiç kıpırdama!"
At, tilkinin istediğini yaptı. Tilki de aslanın inine gitti; orası çok
da uzak değildi. Ona, "Dışarıda ölü bir at yatıyor; tam senin dişine
göre. Gel benimle!" dedi.
Aslan onunla birlikte gitti. Atın yanına vardıklarında tilki, "Burası
rahat bir yer değil biliyor musun? İstersen kuyruğunu ata bağlayayım; o
zaman onu mağarana kolayca çekebilir ve orada afiyetle yiyebilirsin"
dedi.
Bu öneri aslanın hoşuna gitti; tilki onun kuyruğunu bağlarken hiç sesini
çıkarmadı. Ama tilki onun sadece kuyruğunu değil, bacaklarını da ata
bağlayıverdi. Hatta öyle sıkı bağladı ki, kimsenin onu çözmeye gücü
yetmezdi. İşini bitirdikten sonra atın sırtına bir şaplak atarak, "Çek
civanım, çek!" diye haykırdı.
At yattığı yerden kalktı ve aslanı çekerek götürdü. Aslan öyle bir
kükredi ki, ormandaki tüm kuşlar korkudan uçuştu. Ama at kükremesine
aldırış etmeden onu çeke çeke sahibinin kapısının önüne getirdi. Adam
bunu görünce, "Sen benim yanımda kal, keyfine bak!" diyerek onu
ölünceye kadar besledi.
