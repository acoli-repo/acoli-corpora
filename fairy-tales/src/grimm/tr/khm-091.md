# author: Gebrüder Grimm
# source: tbc
# url: https://www.grimmstories.com/tr//grimm_masallari/masal_cucesi
# note: copyright of translation tbc

## Masal Cücesi 

Bir zamanlar bir kralın üç kızı vardı. Her gün sarayın bahçesinde
gezinip duruyorlardı. Kral ağaçlara çok meraklıydı, özellikle bir
tanesini çok seviyordu: Elma ağacını! Ondan tek bir elma koparıp yiyen
toprağın yüz kulaç altına girsin diye lanet okuyordu.
Derken sonbahar geldi çattı; ağaçtaki elmalar kan kırmızısı oldu. Uç kız
kardeş her gün o ağacın altında durup rüzgârın bir elmayı yere
düşürmesini bekledi, ama asla böyle bir şey olmadı. Ağaç elmayla o kadar
doldu ki, dalları yere değmeye başladı.
En küçük kızın iştahı kabardı ve ablalarına, "Babamız bizi sever, bizi
lanetlemez; galiba bunu sadece yabancılara yapıyor" diyerek ağaçtan
olgun bir elma kopardı. Onların önünde hoplayıp zıplayarak, "Öyle
lezzetli ki! Ben ömrümde böyle bir elma yemedim, siz de tadın!" dedi.
Öbür kızlar da elmadan birer ısırık aldılar ve aynı anda üçü de toprağın
dibini boyladı; arkalarından horoz bile ötmedi.
Öğle olunca kral kızlarını sofraya çağırdı, ama onlar ortalıkta yoktu.
Sarayın her yanını ve bahçeyi aradı, ama onları bulamadı. Kral çok
üzüldü ve bir duyuru yaptı: kim kızlarını geri getirirse içlerinden
biriyle evlenmeye hak kazanacaktı!
Pek çok delikanlı araziye çıkarak onları aradı; hepsi de kızları bulmayı
çok istiyordu, çünkü üçü de çok güzeldi ve ayrıca herkese karşı iyi
davranıyorlardı.
Sonunda üç oğlan kardeş bu işe el atarak yola çıktılar. Sekiz gün
dolaştıktan sonra büyük bir saraya vardılar, içinde güzel güzel odalar
vardı. Sofra kurulmuştu. Öyle güzel tatlılar hazırlanmıştı ki, bir
kısmının dumanı tütmekteydi. Ama tüm sarayda ne insan görülüyordu, ne de
insan sesi duyuluyordu.
Yarım gün beklediler. Yemekler hâlâ sıcaktı, sonunda dayanamadılar; öyle
acıkmışlardı ki, oturup yemeye başladılar.
Karar verdiler; sarayda yatıp kalkacaklardı. Kura çektiler; içlerinden
biri sarayda kalacak, diğerleri kızları arayacaktı. Ve de öyle yaptılar.
Kura çekildi; içlerinden en büyüğü sarayda kaldı, diğer ikisi kızları
aramaya gitti.
Derken, öğlene doğru en büyük kardeşin karşısına bir cüce çıktı ve ondan
bir parça ekmek istedi. Oğlan bulduğu ekmekten bir parça keserek cüceye
uzattı. Cüce aynı anda ekmeği elinden düşürdü ve oğlandan onu yerden
almasını istedi. Oğlan yere eğilip ekmeği almaya kalkıştığı sırada cüce
onu saçlarından tuttu. Eline geçirdiği bir sopayla ona güzel bir dayak
attı.
Ertesi gün ikinci oğlan evde kaldı ve o da dayaktan nasibini aldı. Aynı
akşam dışardakiler eve döndüğünde büyük olanı, "Eee, nasıl geçti?"
diye sordu.
"Sorma, perişan oldum!" dedi ortanca kardeş.
Aralarında bir çare düşündüler, ama en küçüğüne söylemediler, çünkü
ondan hoşlanmıyorlardı. Pek kurnaz olmadığı için ona hep Aptal Hans
diyorlardı.
Üçüncü gün en küçük kardeş olan Hans kaldı evde. Cüce elinde bir parça
ekmekle çıkageldi yine. Uzatırken ekmeği mahsus yere düşürdü ve oğlandan
onu alıp kendisine vermesini istedi. Ama aptal Hans, "Ne? Sen kendin
alamaz mısın yani? Ekmeğini kazanmak için zahmete girmeyeceksen onu hak
etmedin demektir" dedi cüceye.
Bu kez cüce öfkelendi ve söylenileni yapmadı. Yapmayınca oğlan ona güzel
bir dayak attı. Cüce haykırdı: "Tamam, tamam, bırak beni! Bırakırsan
sana kızların yerini söylerim!"
Hans bunu duyunca dayağı kesti. Ufak adam kendisinin bir masal cücesi
olduğunu söyledi; onun gibi daha binlerce varmış! Hans onunla giderse
ona kızların olduğu yeri gösterecekmiş!
Nitekim oğlana derin bir kuyu gösterdi, ancak kuyunun içinde su yoktu.
Cüce ona kardeşlerinden hayır olmadığını, onun hakkında kötü
düşündüklerini anlattı ve bu işi tek başına yapması gerektiğini söyledi.
Öbür oğlanlar da kızları bulmayı çok istiyordu, ama bunun için zahmete
girmeye ya da tehlikeye atılmaya niyetleri yoktu.
Kızları kurtarmak için yanlarına bir küfe alacaktılar. İçlerinden biri
bir avcı bıçağı ve bir çıngırak alarak küfeye binecek, sonra kuyuya
sarkıtılacaktı. Aşağıda üç oda vardı ve her birinin başında çok başlı
birer canavar beklemekteydi; oğlan onların kafasını kesecekti!
Masal cücesi tüm bunları açıkladıktan sonra ortadan kayboldu.
Akşam olup da öbür iki oğlan eve döndüğünde Hans'a "Ne var, ne yok?"
diye sordular.
"İyilik" diye cevap veren Hans gelen giden olmadığını, sadece öğlene
doğru ufacık bir adamın gözüküp kendisinden bir parça ekmek istediğini,
ancak ona ekmek verirken cücenin ekmeği kasten düşürdüğünü, yerden
almasını istediğini, sözünü dinlemeyince de tehditler savurduğunu, bunun
üzerine bu haksızlığa dayanamayarak cüceye güzel bir sopa çektiğini
anlattı. Ağabeyleri hiddetten mosmor kesildi.
Ertesi sabah hep birlikte kuyunun başına vardılar. Küfeye önce kim
binecek diye çekilen kurada en büyük oğlan çıktı. "Çıngırağı çalarsam
beni hemen yukarı çekin ha!" dedi. Aşağıya biraz inmişti ki, çıngırak
sesi duyuldu. Kardeşleri onu hemen yukarı çekti.
Bu kez küfeye ikinci oğlan bindi ve o da aynı şeyi yaptı. Sıra en küçük
oğlana geldi. En aşağıya kadar indi ve küfeden çıktı. Bıçağını eline
alarak birinci kapıya gitti ve kulak kabarttı; canavarın yüksek sesle
horladığını işitti. Yavaşça kapıyı açtı, içeride kralın kızlarından biri
oturmaktaydı. Kucağına da dokuz başlı bir canavar çöreklenmişti. Oğlan
bıçağını çekerek hücuma geçti ve canavarın dokuz başını da kesiverdi.
Kralın kızı yerinden fırlayarak ona sarıldı, canı gönülden öptü ve
göğsünde taşımakta olduğu bir altın takıyı çıkarıp oğlanın boynuna
astı.
Oğlan ikinci kızın yanına vardı; onun kucağına da yedi başlı bir canavar
çöreklenmişti. Onu da öldürdü oğlan. Daha sonra kucağına dört başlı
canavarın çöreklendiği en genç kızı da kurtardı.
Kızların soracağı o kadar çok soru vardı ki! Hepsi oğlanı durmadan
kucaklıyor ve öpüyordu.
Oğlan yukarıdakiler duyuncaya kadar çıngırağını çalıp durdu. Sonra
kızları birer birer küfeye koyarak yukarı çektirdi. Sıra kendisine
geldiğinde masal cücesinin söyledikleri geldi hatırına: öbür oğlanların
niyeti kötüydü! Bu yüzden kocaman bir kaya bularak küfeye yerleştirdi.
Küfe yarı yola gelince kötü kalpli kardeşler ipi kesti, küfe kayayla
birlikte kuyunun dibine düştü. İki oğlan da kardeşlerinin öldüğünü
sandı. Kızları yanlarına aldılar ve onları kendilerinin kurtardığına
inandırdılar.
Böylece kralın huzuruna çıkarak, ondan evlenmek üzere birer kız
istediler.
Bu arada en küçük oğlan kuyunun dibindeki üç odada dolaşıp durdu. Artık
öleceğini düşündü. Derken duvarda asılı bir flüt gördü. "Senin burada
işin ne? Burada kimse neşelenemez ki!" diye söylendi.
Yerdeki canavar kafalarına bakarak, "Siz de bana yardım edemezsiniz!"
dedi ve durmadan bir aşağı bir yukarı yürümeye başladı; öyle ki, yer
dümdüz oldu.
Derken aklına başka bir şey geldi; duvardan flütü alarak biraz çaldı.
Çok geçmeden ortaya o kadar çok masal cücesi çıktı ki! Çaldığı her
notadan sonra bir cüce çıktı ve kısa zamanda oda onlarla doldu. Hepsi
oğlana ne dilediğini sordu. O da tekrar gün ışığına kavuşmak istediğini
söyledi. Hepsi birden oğlanı saçlarından -artık başında ne kalmışsa -
tutarak yeryüzüne uçurdular.
Oğlan yukarıya vardığında hemen saraya koştu. O sırada kızlardan birinin
düğünü yapılmaktaydı.
Oğlan kralın huzuruna çıktı. Uç kız da oradaydı; onu görünce düşüp
bayıldılar. Kral bu duruma çok öfkelendi ve kızlarını üzdüğü için
delikanlıyı hapse attırdı.
Ama kızlar ayılınca babalarına oğlanı serbest bırakması için öyle
yalvardı ki, kral bunun nedenini öğrenmek istedi. Kızları ise bunu
anlatmaya yetkileri olmadığını söyledi. Bunun üzerine kral dışarı çıktı
ve kapı aralığından kulak vererek kızlarının konuştuğu her şeyi
dinledi.
Hemen iki kötü kalpli kardeşi darağacına gönderdi, en küçük oğlana da en
küçük kızını verdi.
