# author: Gebrüder Grimm
# source: tbc
# url: https://www.grimmstories.com/tr//grimm_masallari/karanfil
# note: copyright of translation tbc

## Karanfil 

Bir zamanlar bir kraliçe vardı; ama ne hikmetse hiç çocuğu olmuyordu.
Her sabah bahçeye inip kendisine bir erkek veya kız çocuk ihsan etmesi
için Tanrı'ya yalvarıyordu.

Derken gökten bir melek inerek, "Sevin artık, çünkü bir erkek çocuğun
olacak. Bu çocuğun aklından geçirdiği herhangi bir dilek, anında
gerçekleşecek" dedi.

Kraliçe hemen bu mutlu haberi krala yetiştirdi. Zamanı gelince de bir
erkek çocuğu doğurdu; kralın sevincine diyecek yoktu.

Kraliçe artık her sabah hayvanların bulunduğu bahçeye gidiyor ve billur
gibi suyu olan çeşmede yıkanıyordu.

Bir keresinde çeşme başında uyuyakaldı; biraz büyümüş olan çocuğu
kucağındaydı. Derken yaşlı aşçı çıkageldi; çocuğun yeteneğini bildiği
için onu kaçırdı.

Sonra bir tavuk keserek onun kanını kraliçenin giysisine damlattı;
çocuğu da gizli bir yere götürerek, emzirilmesi için bir sütnineye
teslim etti.

Daha sonra da kralın huzuruna çıkarak kraliçeyi çocuğunu vahşi
hayvanlara yedirmekle suçladı.

Kral kanlı giysileri görünce adamın anlattıklarına inandı ve öyle bir
öfkeye kapıldı ki, kocaman bir kule yaptırttı, etrafına da duvar
çektirdi. Karısını bu ne güneş ne de ay ışığı giren kuleye kapattı.

Zavallı kadın burada aç ve susuz olarak yedi yıl kalacaktı. Ve tabii
ölecekti!

Ama Tanrı gökten beyaz güvercin şeklinde iki melek gönderdi; bunlar
günde iki kez uçarak kadına yemek getirdi ve bu iş yedi yıl sürdü.

Bu arada aşçı, "Madem çocuk dilediğini gerçekleştiriyor, burada kalmam
tehlikeli olabilir" diye düşündü.

Hemen saraydan ayrılarak oğlanın yanma vardı. Çocuk artık konuşabilecek
kadar büyümüştü.

Ona, "Kendine bahçe içinde güzel bir saray ve bu saraya gerekli şeyleri
dilesene" dedi.

Çocuğun ağzından aynı sözcükler çıkar çıkmaz hepsi gerçekleşti.

Gel zaman, git zaman, bir gün aşçı ona dedi ki: "Böyle yapayalnız
yaşaman doğru değil, oyalanman için kendine güzel bir kız iste!"

Kralın oğlu söyleneni yaptı. Karşısına hemen bir kız çıkıverdi. Hiçbir
ressamın çizemeyeceği güzellikteydi bu kız!

O günden sonra iki çocuk hep birlikte oynayıp zıpladı ve birbirlerine
yürekten bağlanıverdi.

Aşçıya gelince, o her gün soylu kişiler gibi ava çıkıyordu. Ama bir gün
çocuğun babasını özleyebileceğini düşündü. O zaman kendi hayatı
tehlikeye girebilirdi. Hemen kızı yanma çağırarak ona şöyle dedi: "Bu
gece, oğlan uyuyunca sen onun yatağına git ve şu bıçağı kalbine sapla.
Sonra da kalbini ve dilini bana getir! Bunu yapmazsan sen kendi hayatını
kaybedersin, ona göre!" Ve oradan uzaklaştı.

Ertesi gün geri geldiğinde kızın hiçbir şey yapmadığını gördü.

Kızcağız, "Nasıl masum bir kişinin kanma girerim! O şimdiye kadar
kimseyi kırmadı ki" dedi. Adam bu kez de, "Bunu yapmazsan, sen
ölürsün" diye tehdit etti.

Aşçı oradan ayrılır ayrılmaz genç kız hemen bir ceylan buldurdu. Onu
kesip yüreğiyle dilini bir tabağa koydu. Aşçının geri geldiğini görünce
de oğlana, "Hemen yatağa yat, yorganı da üstüne çek" dedi.

Kötü niyetli aşçı içeri girer girmez, "Oğlanın kalbiyle dili nerde?"
diye sordu. Kız ona tabağı uzattı.

Aynı anda kralın oğlu yorganı bir yana savurduğu gibi yataktan fırladı.
"Seni gidi namussuz! Beni niye öldürmek istedin ki? Dur da, hakkında
bir karar vereyim! Sen şimdi simsiyah, uzun ve kıvırcık tüylü bir köpek
olacaksın; boynunda altın bir tasma bulunacak. Hep mangal ateşi
yiyeceksin ki, her lokmada alevler boğazından fışkırsın!"

Bu sözcükler ağzından çıkar çıkmaz adam altın tasmalı bir köpeğe
dönüşüverdi; diğer aşçıların getirdiği mangal kömürünü yemek zorunda
kaldı ve her lokmada boğazından alev fışkırdı.

Kralın oğlu kısa bir zaman için orada kaldı, sonra annesini düşündü.
Acaba hayatta mıydı? Sonunda kıza şöyle dedi: "Ben babamın evine dönmek
istiyorum, benimle gelir misin? Ben sana bakarım."

Kız, "iyi, ama yol çok uzun. Hiç tanımadığım yabancı bir ülkede ben ne
yaparım?" dedi.

Dilediği şey kızın pek hoşuna gitmeyince bu kez oğlan yalnız bırakmak
istemediği arkadaşını güzel bir karanfile dönüştürdü; sonra da yakasına
iliştirdi.

Ve oradan ayrıldı; siyah köpeği de yanına alarak kendi ülkesine
yollandı.

Oraya varınca annesinin hapsedildiği kuleyi buldu. Ama kule çok yüksek
olduğundan oraya çıkmak için bir merdiven gerekti.

Yukarı çıktıktan sonra kulenin içine bakarak, "Anneciğim, kraliçem,
hayatta mısın, yoksa öldün mü?" diye seslendi.

Kadın, "Ben demin yemek yedim, karnım tok" diye cevap verdi;
meleklerin geldiğini sanmıştı.

"Ben senin oğlunum! Hani vahşi hayvanların şatodan kaçırdıkları oğlun!
Ben yaşıyorum ve seni kurtarmaya geldim" diye seslendi çocuk. Sonra
kuleden inerek kralın huzuruna çıktı; kendisini yabancı bir avcı olarak
tanıttı ve hizmete alınması dileğinde bulundu.

Kral vahşi hayvan eti getirirse onu işe alabileceğini söyledi. Ne var
ki, o yörede asla vahşi hayvana rastlanmamıştı. Avcı ona istediği kadar
et getirebileceğini bildirdi.

Oğlan yanına üç avcı daha istedi, ormana hep birlikte gideceklerdi. Uç
avcı ona katıldı, dışarıda bir ucu açık olan büyük bir çember
oluşturdular. Oğlan bu açık ucun olduğu yerde durarak dilekte bulunmaya
başladı. Derken iki yüz tane vahşi hayvan çıkagelip o çember
doğrultusunda koşuştu. Avcılar teker teker hepsini vurdu. Hepsini altmış
arabaya yükleyip saraya getirdiler.

Kral da yıllardan beri özlediği vahşi hayvan etine böylece kavuşmuş
oldu. Doğal olarak çok sevindi, ertesi gün tüm saray erkânına büyük bir
ziyafet verdi.

Hep birlikte yemeğe oturduklarında genç avcıya dönerek, "Çok marifetli
olduğun için sen benim yanımda otur" dedi.

Oğlan, "Ama ben acemi bir avcıyım kral hazretleri" diye cevap verdi.

Kral dayattı. "Yanımda oturacaksın, o kadar" dedi. Çocuk oturdu. Ama
oturur oturmaz aklına anneciği geldi ve içinden, kralın mareşalinin
kuledeki kraliçenin hatırını, daha doğrusu onun hayatta olup olmadığını
sormasını diledi.

Tam bunu dilemişti ki, mareşal, "Kral hazretleri, kuledeki kraliçemiz
ne alemde acaba? Hâlâ yaşıyor mu, yoksa öldü mü?" diye sordu.

Kral, "O benim oğlumu vahşi hayvanlara yedirdi, bu yüzden adını bile
anmak istemiyorum" diye cevap verdi.

Aynı anda genç avcı yerinden kalkarak, "Sevgili babacığım, o hayatta.
Ben de onun oğluyum. O kötü niyetli yaşlı aşçı annem uyurken beni onun
kucağından alıp kaçırdı, sonra da onun giysisini bir tavuğun kanıyla
boyadı" dedi ve altın tasmalı köpeği göstererek, "İşte o kötü kalpli
aşçı! Mangal kömürü getirin de, herkesin gözü önünde yesin! Bakın
boğazından nasıl alevler fışkıracak" diye ekledi.

Ve krala dönerek aşçıyı yine gerçek kimliğinde görmek isteyip
istemediğini sordu. Sonra da bu dilekte bulundu; adam kanlı önlüğüyle ve
elindeki bıçakla görünüverdi.

Kral bunu görünce öfkesinden küplere bindi ve aşçısını hemen zindana
attırdı.

Genç avcı, "Babacığım, beni şefkatle büyüten ve hayata bağlanmamı
sağlayan kızı görmek ister misiniz? Kendi hayatını tehlikeye atmak
pahasına aşçının isteklerini yerine getirmedi o" dedi.

Kral, "Elbette çok görmek isterim" diye cevap verdi.

Oğlu, "Babacığım, onu size güzel bir karanfil şeklinde tanıştırayım
öyleyse" diyerek cebinden çıkardığı karanfili kralın önüne koydu.

Kral böyle güzel bir karanfili ömründe görmemişti.

Oğlu, "Onu şimdi gerçek kimliğiyle göstereyim size" diye dilekte
bulundu.

Aynı anda hiçbir ressamın çizemeyeceği güzellikte genç kız ortaya çıktı.

Kral kuleye hemen iki hizmetçi kadın göndererek eski eşini kraliyet
sofrasına getirtti. Kraliçe sofra başına geldiğinde artık bir şey
yiyemedi.

"Beni bunca yıl kulede koruyan Tanrım yakında beni her türlü eziyetten
kurtaracaktır" dedi. Kadıncağız üç gün yaşadıktan sonra huzur içinde
öldü.

Gömüldükten sonra kendisini kulede besleyen iki melek, daha doğrusu iki
beyaz güvercin onun mezarı başında nöbet tuttu.

Aradan çok geçmeden kral da öldü. Oğlu, cebinde karanfil şeklinde
getirdiği genç kızla evlendi.

Hâlâ hayatta olup olmadıklarını Tanrı bilir!
