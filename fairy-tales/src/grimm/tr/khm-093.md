# author: Gebrüder Grimm
# source: tbc
# url: https://www.grimmstories.com/tr//grimm_masallari/karga
# note: copyright of translation tbc

## Karga 

Bir zamanlar bir kraliçe vardı; biricik kızı henüz çok ufaktı, hep
kucakta taşmıyordu. Ancak çocuk çok huysuzdu; annesi ne derse desin söz
dinlemiyordu. Sonunda kadın bıktı ve sarayın etrafında uçmakta olan
kargaları görünce pencereyi açtı ve buarada çocuğuna, "Keşke sen de bir
karga olup uçsan da, ben de kurtulsam" diye söylendi. Bu sözler
ağzından çıkar çıkmaz kız çocuğu kargaya dönüşüverdi ve annesinin
kollarından sıyrılarak pencereden uçtu gitti. Karanlık bir ormana ulaştı
ve orada çok uzun zaman kaldı; ailesi ondan hiçbir haber alamadı.

Derken bir adamın yolu bu ormana düştü. Karganın öttüğünü işitince sesin
geldiği yöne doğru gitti.

Oraya varınca karga, "Ben doğuştan bir kral kızıyım; ailem beni
reddetti. Bu büyüyü sen bozabilirsin ama" dedi. "Peki, ne yapmam
gerekiyor?" diye sordu adam.

"Ormana dal, bir ev göreceksin; içinde yaşlı bir kadın oturmakta. Sana
yiyecek içecek verecektir, ama sakın alma! Yoksa derin bir uykuya
dalarsın ve büyüyü bozamazsın" dedi karga ve ekledi: "Evin arka
bahçesinde büyük bir tümsek var. Orada durup beni bekle! Üç gün arka
arkaya dört atlı bir arabayla saat tam ikide geleceğim; ilk günkü
atların rengi beyaz, ikinci günküler kırmızı, sonuncular da siyah
olacak. Ama uyanık kalmayıp da uyursan büyüyü bozamayız!"

Adam söylediklerini yerine getireceğine dair söz verdi.

Ama karga, "Ben yine de biliyorum ki, sen sözünü tutmayacaksın ve
kadından mutlaka bir şeyler alacaksın; o zaman da bu büyü bozulmaz
elbet" dedi.

Bu kez adam kadından kesinlikle ne yiyecek ne içecek, hiçbir şey
almayacağına tekrar söz verdi. Ama eve girer girmez yaşlı kadın peşinden
geldi ve "Zavallı adam, ne kadar da yorulmuşsun! Gel şöyle otur da bir
şeyler ye, iç" dedi.

Adam, "Hayır" dedi. "Canım ne yemek istiyor, ne de içmek" diye cevap
verdi.

Ama kadın onu rahat bırakmadı. "Madem ki yemiyorsun, hiç olmazsa şu
bardaktan bir yudum iç" diye dayattı. Adam da onun sözüne uyarak içti.
Öğleden sonra saat ikiye doğru dışarı çıkarak arka bahçedeki tümsekte
beklemek istedi. Ama ayağa kalkar kalkmaz kendini çok yorgun hissetti,
dayanamadı yere uzanıverdi. Aslında uyumak istemiyordu, ama yatar yatmaz
gözleri kendiliğinden kapanıverdi ve uyudu. O kadar derin uyudu ki,
hiçbir şey onu uyandıramazdı.

Saat ikide dört beyaz atlı arabasıyla karga çıkageldi; çok, ama çok
üzüldü. "Uyuduğunu biliyorum" diye söylendi. Arka bahçeye vardığında
onu tümseğin üzerinde uyur buldu. Arabadan inerek yanına yaklaştı;
sarstı sarsaladı, ama adam uyanmadı.

Ertesi gün öğlene doğru yaşlı kadın yine çıkageldi ve adama yiyecek
içecek getirdi. Adam almak istemedi. Ama kadın ona rahat vermedi ve yine
bardaktan bir yudum su içirtene kadar konuştu durdu.

Adam saat ikiye doğru tümseğe gitti; kargayı beklemek niyetindeydi. Ama
yine kendisini öyle yorgun hissetti ki, bacakları tutmaz oldu; yere
oturmak zorunda kaldı. Derken derin bir uykuya daldı.

Karga bu kez dört kırmızı atla gelip de durumu görünce çok üzüldü ve
"Uyuduğunu biliyorum" diye yakındı.

Üçüncü gün yaşlı kadın yine çıkagelince ne görsün? Adam yemiyor,
içmiyordu. Yoksa ölmek mi istiyordu? Ona bunu sorduğunda adam, "Yemek
ve içmek istemiyorum. Yiyemem, içemem" diye diretti. Yaşlı kadın bir
kâse yemekle bir şişe şarabı adamın yanına koydu; burnuna yemek kokusu
gelince adam dayanamadı ve bir lokma aldı. Vakit gelince yerinden
kalkarak bahçedeki tümseğe giderek kralın kızını bekledi. Ama aynen
kendini geçen günlerdeki gibi yorgun hissetti, yere uzandı ve başladı
uyumaya! O kadar derin uyudu ki, sanki taş kesildi.

Saat ikide karga çıkageldi; bu kez siyah atlarla. Ama yine büyük bir
üzüntüye kapıldı.

"Uyuduğunu biliyorum! Beni büyüden kurtaramayacak" diye söylendi.
Adama yaklaştı; derin bir uykuya dalmıştı. Sarstı, seslendi, ama bir
türlü onu uyandıramadı. Yanına biraz ekmekle et koydu; bir şişe de
şarap. Şimdi adam istediği kadar yiyip içebilirdi. Sonra kendi isminin
yazılı olduğu parmağındaki yüzüğü çıkararak adamın parmağına taktı. Bir
de mektup bıraktı; bu mektupta ona verdiği şeyden ve daha başka şeyler
de vereceğinden bahsederek şöyle yazıyordu: "Görüyorum ki, beni burada
büyüden kurtaramayacaksın! Eğer hâlâ yardım etmek istiyorsan Stromberg
Şatosu'na gel! Büyüyü bozmak senin elinde, bunu biliyorum!"

Ve karga, bunları bıraktıktan sonra arabasına atladığı gibi altın
Stromberg Şatosu'nun yolunu tuttu.

Adam uyandığında uyuyakalmış oduğunu fark etti ve gerçekten çok üzüldü.
"Yazık! Beklemedi, gitti. Ve ben onu büyüden kurtaramadım" diye
söylendi. Derken mektup gözüne çarptı; alıp okudu.

Hemen yola koyuldu. Niyeti altın şatoya varmaktı, ama nerede olduğunu
bilmiyordu.

Uzun zaman yollarda oyalandıktan sonra karanlık bir ormana vardı; on
dört gün boyunca bu ormanı aradı taradıysa da hiçbir şey bulamadı.

Derken yine akşam oldu; o kadar yorgundu ki, bir fundalığın altına
uzandı ve uyuyakaldı.

Ertesi gün yoluna devam etti; akşam olunca yine bir fundalığın altına
uzanmak isterken kulaklarına bir ağlama sızlama sesi geldi. Öyle ki,
uyku tutmadı. Evlerdeki ışıklar yanar yanmaz yerinden kalktı. Pırıl
pırıl ışıyan ufacık bir eve yaklaştı; kapı önünde koskoca bir dev
durmaktaydı. Kendi kendine, "İçeri gireceksin, ama dev fark ederse hapı
yuttun" diye söylendi.

Sonunda cesaretini toplayarak içeri daldı. Ama dev onu görünce, "İyi ki
geldin" dedi. "Bana iyi bir akşam yemeği olursun!"

"Boşversene sen! Ben kendimi öyle kolay kolay yutturmam! İlle de bir
şey yemek istiyorsan, yanımda seni doyuracak kadar yemek var" diye
cevap verdi adam.

"O zaman burda kalabilirsin! Başka yemeğim olmadığı için seni yutmak
istemiştim" dedi dev.

Sonra birlikte sofraya oturdular; adam beraberinde getirdiği ekmeği,
şarabı, eti ve işte daha ne varsa hepsini çıkardı.

"Bu hoşuma gitti" diyen dev hepsini silip süpürdü.

Daha sonra adam ona, "Altın Stromberg Şatosu nerede, biliyor musun?"
diye sordu.

Dev, "Haritama bakayım; orada bütün şehirler, köyler ve evler çizili"
diyerek odasından haritayı alıp getirdi; şatoyu aradı, ama bulamadı.
"Bunda yok! Ama yukarıdaki dolapta daha büyük bir haritam var, ona
bakalım" dedi. Ama onda da bulamadılar.

Adam yoluna devam etmek istedi; ancak dev, yiyecek aramaya giden ağabeyi
dönünceye kadar birkaç gün daha kalmasını rica etti.

Ağabeyi geldiğinde altın Stromberg Şatosunun nerede olduğunu ona
sordular. "Önce yemek yiyip karnımı doyurayım; ondan sonra haritada
ararım" diye cevap verdi. Ve daha sonra kendi odasına çıkarak kendi
haritasını getirdi.

Hep birlikte aradıkları halde şatonun yerini bulamadılar. Bu kez bir
başka harita getirdi; sonunda şatoyu buldular, ama bulundukları yerden
binlerce kilometre uzaktaydı.

"Oraya nasıl varacağım?" diye sordu adam.

Dev, "İki saat boş vaktim var; seni iki saatte o şatonun yakınında bir
yere götürür bırakırım; ama benim hemen eve dönmem lazım çünkü çocuğumu
emzireceğim" dedi.

Sonra da adamı şatoya yüz saatlik mesafede bir yere götürüp bıraktıktan
sonra, "Bundan sonrasını kendin bulursun" diyerek geri döndü.

Adam gece gündüz yürüdü, yürüdü, sonunda altın Stromberg Şatosu'na
geldi.

Şato camdan bir dağın üzerine kurulmuştu. Ve büyünün etkisindeki kız
arabasıyla bu şatonun etrafında dönüp durmaktaydı.

Adam şatoya girdi, kızı görünce çok sevindi. Yanına yaklaşmak istedi,
ama bayır yukarı çıkayım derken camda ayağı kayarak yine aşağı
yuvarlandı. Ona ulaşamayacağını anlayınca bu kez çok üzüldü ve kendi
kendine, ben burda kalır, onu beklerim diye söylendi.

Kendisine bir kulübe yaptı ve bütün bir yıl orada kaldı. Her gün kral
kızının arabasıyla bir aşağı bir yukarı dolaştığını görse de bir türlü
ona ulaşamadı.

Derken bir gün kulübesinden dışarı çıktı; gözünün önünde üç haydut kavga
etmekteydi. Onlara "Tanrı yardımcınız olsun" diye seslendi. Bu
sesleniş karşısında herifler kavgayı kesti, ama kimseyi göremedilerve
tekrar boğuşmaya başladılar; hem de kıran kırana!

Adam yine "Tanrı yardımcınız olsun" diye bağırdı. Haydutlar yine
bakındı, ama kimseyi göremeyince dalaşmayı sürdürdü. Adam üçüncü kez
"Tanrı yardımcınız olsun" diye seslendikten sonra, "Git bak bakalım,
niye kavga ediyorlar?" diye kendi kendine söylendi. Ve yanlarına
vararak niye kavga ettiklerini sordu. Biri, bir değnek bulduğunu ve bunu
bir kapıya karşı tuttuğunda kapının kendiliğinden açıldığını söyledi;
İkincisi bir pelerin bulduğunu, ona sarınan kişinin bir anda görünmez
olduğunu anlattı; üçüncüsü de bir at yakaladığını, onunla her yere
gidilebileceğini, hatta cam dağın bile aşılabileceğini bildirdi. Ancak
tüm bunları birlikte mi, yoksa ayrı ayrı mı kullanalım diye fikir
ayrılığına düşmüşlerdi.

Adam, "Bu üç şeye karşı size para değil de başka şeyler veririm. Ama
daha önce onları bir kere denemek isterim; bakalım doğru mu
söylüyorsunuz?" dedi.

Bunun üzerine onu ata bindirdiler, pelerini sırtına attılar, değneği de
eline tutuşturdular. Adam bunları alır almaz görünmez hale geliverdi.
Onlara güzel bir sopa attıktan sonra, "Bunu hak ettiniz, haydut
herifler" diye bağırdı ve daha sonra atıyla cam dağa doğru yola çıktı.
Şatoya vardığında kapılar kapalıydı; bastonunu değdirir değdirmez ana
kapı açılıverdi.

Adam içeri girip merdivenlerden çıkarak genç kızın bulunduğu salona
daldı; kız önündeki altın kadehten şarap içmekteydi; ancak pelerinli
olduğu için adamı göremedi.

Adam onun önüne gelerek kendisine verilen yüzüğü parmağından çıkarıp
kadehin içine attı; kadeh çınladı.

O zaman genç kız, "Bu benim yüzüğüm" diye haykırdı. "Öyleyse büyüyü
bozacak kişi de burada olmalı!"

Tüm şatoyu aradığı halde onu bulamadı; oysa adam dışarı çıkmıştı. Atına
atlayıp gitmeden pelerinini yere attı. Tam çıkış kapısındayken genç kız
onu görünce bir sevinç çığlığı attı. Bunun üzerine adam atından inerek
kral kızını kolları arasına aldı.

Genç kız onu öptükten sonra, "Beni büyüden kurtardın; yarın düğünümüzü
yapalım" dedi.
