# author: Gebrüder Grimm
# source: tbc
# url: https://www.grimmstories.com/tr//grimm_masallari/ormandaki_aziz_joseph
# note: copyright of translation tbc

## Ormandaki Aziz Joseph 

Bir annenin üç kızı vardı. Bunlardan en büyüğü kötü yürekliydi;
ortancası hataları olsa da iyi sayılırdı; ama en küçükleri çok akıllı
usluydu. Ama nedense anneleri en fazla büyük kızını seviyordu ve küçük
kızdan hiç hoşlanmıyordu. Bu yüzden onu başından defetmek için sık sık
ormana gönderiyordu; belki yolunu şaşırır da bir daha eve dönmez diye
aklından geçiriyordu.
Ama nasıl her inançlı çocuğun bir koruyucu meleği olursa, küçük kızın da
koruyucu meleği vardı ve hep doğru yolu gösteriyordu.
Bir gün nasıl olduysa koruyucu meleğin dalgınlığına geldi ve kız
ormandan bir türlü çıkamadı. Yürüdü yürüdü, derken akşam oldu. Birden ta
uzakta bir ışık gördü; o ışığa vardığında karşısına ufak bir kulübe
çıktı. Kapıya vurdu, kapı açıldı; karşısına çıkan ikinci kapıyı da
çaldı. Kar gibi bembeyaz sakallı ve saygınlık uyandıran yaşlı bir adam
kapıyı açtı; bu Aziz Joseph'ten başka biri değildi. Kıza dostça
seslenerek: "Gel çocuğum, geç şöyle ocak başındaki iskemleme otur, ısın
biraz; susadıysan sana su getireyim. Ama karnın açsa evde ağaç
köklerinden başka yiyecek bir şey yok; onları önce soyar, sonra da
kaynatırsın" dedi ve ona bir kök uzattı. Kız onu güzelce soydu, sonra
annesinin yanma verdiği ekmekle omletin arasına koydu; sonra hepsini bir
tencereye atarak ateşte kaynattı ve kendisine bir bulamaç hazırladı. Bu
iş bittikten sonra Aziz Joseph:
"Karnım çok acıktı, bana da biraz yemek ver" dedi. Kızın eli çok
açıktı, payına düşenden daha fazlasını yaşlı adama verdi ve Tanrı'nın
inayetiyle kendi karnı da doydu.
Aziz Joseph, "Artık yatalım. Ama benin bir yatağım var, onda sen yat.
Ben samandan yer yatağı yaparım kendime" dedi.
"Olmaz" dedi kız. "Sen kendi yatağında yat, samandan yatak bana
yeter."
Ama Aziz Joseph kızı yatağa taşıdı, duasını yaptı, sonra kendisi de
uyudu.
Ertesi sabah kız uyandığında Aziz Joseph'e günaydın demek istedi, ama
onu göremedi. Yataktan kalktı, her tarafta aradıysa da hiçbir yerde
bulamadı. Sonra kapının arkasında içi para dolu bir çuval gördü.
Üzerinde, bu çuvalın dün gece burada uyuyan kıza ait olduğu yazılıydı.
Kız çuvalı aldı, hemen yola çıkarak sevinçle annesinin yanına vardı ve
hepsini ona hediye etti; kadının artık memnun olması gerekirdi.
Ertesi gün ortanca kız da ormana gitmek istedi; annesi onun yanına çok
daha fazla ekmekle omlet verdi. Küçük kızın başına ne geldiyse onun da
başına o geldi.
Akşam olunca Aziz Joseph çıkagelerek ona bulamaç yapması için ağaç kökü
verdi. Yemek tamamlandıktan sonra da kıza, "Karnım çok acıktı, senin
yemeğinden bana da biraz versene" dedi. Kız, "Al biraz ye" dedi.
Daha sonra Aziz Joseph ona yatağını verip kendisinin saman yatakta
yatacağını söylediğinde kız: "Olmaz, sen de benim yatağımda yat, nasıl
olsa ikimize de yer var" diye cevap verdi. Ama Aziz Joseph onu yatağa
taşıdıktan sonra kendisi saman yatağa geçti.
Kız ertesi sabah uyanıp da Aziz Joseph'i aradığında onun ortalıkta
olmadığını gördü.
Ancak kapının arkasında asılı bir torba gördü: içi para doluydu.
Üzerine, bu torbanın dün geceyi burada geçiren kıza ait olduğu
yazılmıştı.
Kız o torbayı alarak eve döndü ve annesine verdi, ama bir kısmını da
gizlice kendisine ayırdı.
En büyük kızın da merakı uyandı, ertesi gün o da ormana gitmek istedi.
Annesi onun yanına istediği kadar çok ekmek, omlet ve hatta peynir
verdi.
Kız o akşam tıpkı kardeşleri gibi Aziz Joseph'i kulübesinde buldu.
Bulamaç hazırlandıktan sonra yaşlı adam, "Karnım çok acıktı, senin
yemeğinden biraz bana versene" dedi. Kız "Bekle, önce ben karnımı
doyurayım, kalanını sonra sen yersin" dedi, ama bulamacın nerdeyse
hepsini kendisi yedi. Aziz Joseph'e de ancak tencerenin dibini kazımak
kaldı.
Daha sonra yaşlı adam ona kendi yatağını verdi ve kendisi saman yatakta
yatmak istedi; ama kız karşı çıkmadı, kendisi yumuşak yatakta yatarken
yaşlı adamın saman yatakta yatmasına gönlü razı oldu.
Ertesi sabah uyandığında Aziz Joseph'i göremeyince hiç merak etmedi;
kapı arkasında para torbasını aradı. Ama ona yerde sanki bir şey varmış
gibi geldi, bunun ne olduğunu anlayabilmek için yere çökerek burnunu o
şeye uzattı. Sonra ayağa kalktığında kendi burnuna iliştirilmiş ikinci
bir burun görünce çok korktu. Başladı ağlayıp sızlanmaya, ama bu bir işe
yaramadı. Ne zaman öne doğru baksa hep kendi burnunu görüyordu.
Haykırarak kendini dışarı attı, derken Aziz Joseph'e rastladı. Hemen
ayaklarına kapanarak ikinci burunu çekip alması için yalvardı; Aziz
Joseph bunu yaptığı gibi kıza iki fenik de hediye etti.
Kız eve döndüğünde annesi kapıda bekliyordu:
"Ne hediye aldın? diye sordu.
Kız, "Bir torba dolusu para aldım, ama eve gelirken kaybettim" diye
yalan söyledi.
"Kaybettin ha!" diye haykırdı annesi. "O zaman hemen gidip onu
bulalım!"
Ve kızının elinden tutarak birlikte aramaya çıktılar.
Kız önce ağlamaya başladı ve gitmek istemedi, ama sonunda gitmek zorunda
kaldı.
Ama karşılarına o kadar çok kertenkele ve yılan çıktı ki, hepsi
üzerlerine saldırdı.
Ana kız nasıl kurtulacaklarını bilemedi.
Yılanlar kızı sokarak öldürdüler; kızını iyi yetiştirmediği için anneyi
de ayağından soktular.
