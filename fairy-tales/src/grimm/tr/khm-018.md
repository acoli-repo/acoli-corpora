# author: Gebrüder Grimm
# source: tbc
# url: https://www.grimmstories.com/tr//grimm_masallari/saman_copu_kor_atesi_ve_fasulye
# note: copyright of translation tbc

## Saman Çöpü, Kor Ateşi ve Fasulye 

Bir köyde fakir bir kadın yaşıyordu; bir gün bir tencerelik fasulye
alarak pişirmek istedi. Ocağı yaktı, çabuk yansın diye de bir avuç saman
attı.

Fasulyeleri tencereye koyarken farkında olmadan yere bir saman çöpüyle
bir tek fasulye düşürdü; tam o sırada ocaktan bir kor parçası bunların
üstüne sıçradı.

Saman çöpü, "Arkadaş, nerden çıktın sen?" diye sordu. Kor ateşi,
"Alevden kaçtım; kaçmasaydım kül olup gitmiştim" dedi.

Fasulye, "Ben de paçamı zor kurtardım; yoksa kocakarı beni tencereye
atmıştı, arkadaşlarımın yanı sıra beni de kaynatacaktı" dedi.

Saman çöpü, "Sanki benim kaderim daha mı iyi?" diye lafa karıştı:
"Kocakarı bütün kardeşlerimi ateşe ve dumana attı. Bir seferde altmış
kardeşimi birden yakıp öldürdü. Neyse ki, ben parmaklarının arasından
sıyrılarak kendimi yere attım."

"Peki, şimdi ne yapacağız?" diye sordu kor ateşi. "Ölümden
kurtulduğumuza göre aramızda iyi bir arkadaşlık kuralım; başımıza bir
daha böyle bir bela gelmemesi için de hep beraber bir başka ülkeye
gidelim" dedi fasulye.

Bu öneri öbür ikisinin hoşuna gitti; hep birlikte yola çıktılar.

Derken ufak bir dereye geldiler; ama orada ne bir köprü ne de bir sandal
yoktu. Karşıdan karşıya nasıl geçeceklerini bilemediler.

Samanın aklına iyi bir fikir geldi. "Ben uzunlamasına yatayım, siz beni
köprü gibi kullanın" diyerek bir yakadan öbür yakaya yatıp uzandı. Kor
ateşi, doğal bir çeviklikle bu köprünün üzerine sıçradı; ama ortasına
geldiğinde, altında şırıl şırıl akan suyu görünce korktu; olduğu yerde
kaldı ve daha ileriye gidemedi.

Bu kez saman çöpü tutuşuverdi, ikiye bölünerek dereye düştü. Kor ateşi
onun arkasından suya düştü, düşer düşmez cızzz diye sönerek ruhunu
teslim etti.

Ne olur ne olmaz diye hâlâ sahilde kalan fasulye bu olay karşısında
gülmeye başladı. O kadar güldü ki, ortasından çatladı. Onun da başına
aynı şey gelecekti, yani nerdeyse ölecekti, ama neyse ki o sırada bir
terzi dolaşmaya çıkmıştı ve dere kenarında dinlenmek istemişti. Yufka
yürekli biri olduğu için iğneyle ipliği çıkarıp fasulyeyi dikti.

Fasulye ona canı gönülden teşekkür etti. Ama ne var ki, terzi onu
dikerken siyah iplik kullanmıştı. İşte o gün bugündür tüm fasulyelerde
siyah bir dikiş görülür.
