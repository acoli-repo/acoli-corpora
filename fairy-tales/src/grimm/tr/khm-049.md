# author: Gebrüder Grimm
# source: tbc
# url: https://www.grimmstories.com/tr//grimm_masallari/alti_kugu
# note: copyright of translation tbc

## Altı Kuğu 

Bir zamanlar bir kral ormanda avlanıyordu. Derken vahşi bir hayvanın
öyle bir peşine düştü ki, adamları onu takip edemedi. Akşam olunca kral
durup bekledi, çevresine bakındı, yolunu kaybetmiş olduğunu anlayıverdi.
Bir çıkış yeri aradıysa da bulamadı. Derken kafasını sallaya sallaya
kendine doğru gelen yaşlı bir kadın gördü.

Bu bir büyücüydü! Kral ona, "Anacığım, bu ormandan çıkacak yolu bana
gösterebilir misin?" diye sordu.

"Gösteririm, ama bir şartla; bu şartı yerine getiremezsen bu ormandan
asla çıkamazsın ve açlıktan ölüp gidersin" dedi.

"Neymiş o şart?" diye sordu kral.

"Benin bir kızım var" dedi cadı karı. "Dünya güzeli; senin karın
olabilir. Onu kraliçe yaparsan ormandan çıkacak olan yolu sana
gösteririm."

Kral korkudan bu şartı kabul etti. Büyücü kadın onu kulübesine götürdü.
Kızı ocak başında oturmaktaydı, kralı sanki onu bekliyormuşçasına
karşıladı.

Kral çok güzel olduğunu gördüyse de kızdan hoşlanmadı; ona her bakışında
içine bir korku giriyordu. Neyse, kral onu atma aldı; büyücü kadın da
ona yolu gösterdi.

Kral sarayına vardı. Düğün yapıldı.

Kral daha önce bir kez evlenmişti. İlk eşinden yedi çocuğu olmuştu: altı
oğlan, bir kız! Özellikle kızını dünyadaki her şeyden çok seviyordu. Ama
üvey anne onlara belki iyi davranmaz diye çocuklarını ormanın tam orta
yerindeki ıssız bir şatoya kapadı.

Şato virandı. Oraya gidecek yol o kadar karmaşıktı ki, bilge bir kadın
kendisine bir yumak yün vermemiş olsaydı, bu yolu kendi de bulamazdı. Bu
yumağı önüne attığı zaman yumak kendiliğinden sarılıyor ve böylece yolu
gösteriyordu. Kral kraliçenin yokluğunda sık sık çocuklarını görmeye
gitti.

Ama kraliçe merak etmekteydi; kocasının bütün gün ormanda ne yaptığını
bilmek istedi. Onun hizmetçilerine çok para verdi; onlar da sırrı
açıklayıp tek başına yolunu bulan yün yumağı anlattılar.

Yumağın nerede saklı olduğunu bilene kadar kraliçenin içi rahat etmedi.
İpekten beyaz gömlekler dikti; annesinden büyücülüğü öğrenmişti,
gömleklerin içine birer muska dikti. Ve kral yine ava çıkmışken kadın bu
gömleği alarak ormana gitti; yumak ona yolu göstermişti.

Uzaktan birinin geldiğini gören çocuklar, onu babaları sanarak sevinçle
ona doğru koşuştu. Büyücü kadın her birinin üstüne birer gömlek attı;
kumaş onların vücuduna değer değmez her biri, birer kuğuya dönüşerek
ormana doğru uçtu. Kraliçe keyifle saraya döndü. Üvey evlatlarından
kurtulduğunu sandı; ancak kız diğer kardeşleriyle birlikte ona doğru
koşmamıştı. Ve kraliçenin ondan haberi yoktu.

Ertesi gün kral çocuklarını ziyaret etmek istedi; ama kızdan başkasını
bulamadı. "Kardeşlerin nerede?" diye sordu.

"Ahh, babacığım" dedi kız. "Onlar gitti, beni yalnız bıraktılar."

Ve pencereden gördüklerini, yani kardeşlerinin nasıl kuğu olarak ormana
uçtuklarını anlattı; tüyleri de gösterdi; bunları kuşlar bırakmış, o da
toplamıştı.

Kral üzüldü, ama kraliçenin böyle kötü bir şey yapmış olabileceğini
düşünmedi; öte yandan kızının da kaçırılmasından korkuyordu. Bu yüzden
onu yanına almak istedi. Ama kız üvey annesinden korktuğu için bir gece
daha ormandaki şatoda kalabilmek için babasından izin istedi.

Zavallı kız, burada uzun kalamam, gidip kardeşlerimi ara- sam iyi olacak
diye düşündü. Gece olunca şatodan kaçarak ormana daldı. Bütün gece ve de
ertesi gün hiç durmadan yürüdü; ama o kadar yoruldu ki, daha fazla
yürüyemedi.

Derken bir korucu çardağı gördü; merdiveninden tırmandı; çardağın tek
bir odası vardı; bu odada altı tane yatak bulunuyordu; hiç birine
yatmaya cesaret edemedi, ama bir tanesinin altına kıvrılarak yattı;
zemin sert de olsa, geceyi burada geçirmek istedi.

Güneş batar batmaz bir hışırtı işitti; derken altı tane kuğunun uçarak
pencereye tünediğini gördü.

Daha sonra bunlar yere kondu ve karşılıklı olarak birbirlerinin
tüylerini üfledi. Kuğu derisi bir gömlek gibi vücutlarından sıyrıldı.

İşte kız o zaman kardeşlerini tanıdı; çok sevinerek yatağın altından
çıktı. Kardeşlerinin de sevinci onunkinden az değildi; ancak bu çok uzun
sürmedi.

"Burada kalamazsın; burası bir haydut yatağı. Geri döndüklerinde seni
bulurlarsa öldürürler" diye uyardılar onu.

"Beni koruyamaz mısınız?" diye soran kız şu cevabı aldı: "Hayır, biz
kuğu derimizi her akşam sadece on beş dakikalığına üzerimizden
atabiliriz; o sürede insan oluruz, ama daha sonra yine kuğuya
dönüşürüz."

Genç kız ağlayarak, "Peki siz bu büyüden kurtulamaz mısınız?" diye
sordu.

"Ahh, hayır; bunun koşulları çok ağır" dediler. "Şöyle ki: altı yıl
boyunca hiç konuşmayacaksın, hiç gülmeyeceksin ve bu süre içinde bize
yıldız çiçeğinden altı tane gömlek dikeceksin. Ağzından tek bir sözcük
çıkacak olursa her şey boşa gider!"

Oğlanlar bunu söylerken on beş dakika doluverdi; yine kuğuya dönüşerek
pencereden uçup gittiler.

Kız hayatı pahasına da olsa bu büyüyü bozmaya karar verdi. Kulübeden
ayrılarak ormanın ortasına daldı. Bir ağaca çıkarak geceyi orada
geçirdi. Ertesi sabah hemen yıldız çiçeği toplayarak gömlek dikmeye
başladı.

Kimseyle konuşmadı; gülmeye de hiç niyeti yoktu. Orada oturup hep işini
gördü.

Aradan uzun zaman geçti. Günün birinde ülkenin kralı ormanda ava çıktı;
avcıları, ağaçta oturmakta olan kızı görünce ona seslenip, "Sen
kimsin?" diye sordular. Kız cevap vermedi.

"İn aşağı, sana kötülük yapmayacağız" dediler.

Kız sadece başını iki yana sallamakla yetindi. Soru sormaya devam
ettiklerinde de, onlara altın bir gerdanlık fırlattı; bunu alınca
onların sakinleşeceğini sandı. Ama onlar ısrar etti; bu kez kız kuşağını
attı, ama o da bir işe yaramadı. Daha sonra jartiyerini, ardında üstünde
ne varsa çıkarıp attı ve tek bir gömlekle kaldı.

Avcılar bununla yetinmeyip ağaca tırmandı; kızı aşağıya indirerek kralın
huzuruna çıkardı.

Kral, "Kimsin sen? Ağaçta ne arıyorsun?" diye sordu.

Kız cevap vermedi. Kral bildiği tüm yabancı dillerde aynı soruyu
sorduysa da, kız hiç sesini çıkarmadı. Ama o kadar güzeldi ki, kral ona
gönlünü kaptırıverdi.

Onu pelerinine sararak atma bindirdi ve sarayına götürdü. Orada ona en
güzel giysileri verdi; kız her zamankinden daha da güzelleşti; ancak
ağzından tek kelime almak mümkün olmadı.

Kral sofrada onun yanına oturdu; kızın alçakgönüllülüğü ve terbiyesi o
kadar hoşuna gitti ki, "Ben bu kızla evleneceğim; başka kimseyle
değil" dedi ve birkaç gün sonra düğünleri oldu.

Ama kralın kötü kalpli bir anası vardı; bu düğünden hoşlanmamıştı; gelin
hakkında hep kötü şeyler söylüyordu. "Nereden çıktı ki bu kız?
Konuşmaz, etmez; krala hiç de layık değil" diyordu.

Bir yıl sonra kraliçe ilk çocuğunu doğurdu; kaynanası çocuğu ondan aldı
ve uykudayken çocuğun ağzına kan bulaştırdı. Sonra kralın yanına vararak
gelininin insan eti yediğini söyledi.

Kral inanmak istemedi; ama daha fazla dayanamadı; çocuğun başına bir şey
gelmesini istemiyordu. Oysa karısı durmadan oturup gömlek dikiyordu.

İkinci çocuk dünyaya geldiğinde kaynana aynı numarayı yaptı; kral bu kez
de ona inanmak istemedi.

"Çok namuslu ve iyi bir kadın; dilsiz olmasaydı belki kendini
savunurdu, o zaman suçsuz olduğu ortaya çıkardı" dedi.

Ama kaynana, üçüncü çocuğu da kaçırıp kraliçeyi suçlayınca ve genç kadın
da kendini savunmak için tek bir kelime bile söylemeyince krala onu
mahkemeye vermekten başka bir iş kalmadı. Mahkeme onu ölüme mahkûm etti;
buna göre kraliçe yakılacaktı!

Hüküm günü geldiğinde, kuğuya dönüşen kardeşlerin altıncı yılı dolmuştu.
Yani bu zaman zarfında konuşmayan ve gülmeyen genç kadın kardeşlerini
büyüden kurtarmıştı! Bu arada altı gömlek hazırdı; sadece bir tanesinin
sol kolu eksikti.

Kraliçeyi odun yığınının olduğu yere getirdiler; ateş tam yakılmak
üzereyken genç kadın etrafına bakındı; o sırada altı tane kuğu onun
yanına konuverdi.

Kraliçe gömlekleri kuşların üstüne atar atmaz kardeşleri canlı ve
sapasağlam olarak karşısına dikildi; ancak içlerinden birinin sol kolu
eksikti; buna karşın sırtında bir kuğu kanadı vardı. Kardeşler sarılıp
öpüştüler.

Kraliçe hemen kralın yanına vararak konuşmaya başladı.

"Sevgili kocacığım, artık konuşabilirim ve her şeyi anlatabilirim. Ben
suçsuzum. Beni yanlış yargıladılar diyerek kaynanasının nasıl üç
çocuğunu kaçırıp sakladığını anlattı.

Çocuklar bulunarak krala getirildi. Kral çok sevindi. Kötü kalpli
kaynana ülkeden uzaklaştırıldı.

Kral, kraliçe ve onun altı kardeşi ömür boyu barış ve mutluluk içinde
yaşadılar.
