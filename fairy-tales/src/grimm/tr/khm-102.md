# author: Gebrüder Grimm
# source: tbc
# url: https://www.grimmstories.com/tr//grimm_masallari/calikusu_ve_ayi
# note: copyright of translation tbc

## Çalıkuşu ve Ayı 

Bir yaz günü ayıyla kurt ormanda dolaşıyordu. Derken ayı bir kuşun çok
güzel öttüğünü duydu. "Kurt kardeş, bu nasıl bir kuş? Ne de güzel
ötüyor?" diye sordu. Kurt, "O kuşların kralıdır; onu sevip
saymalıyız" dedi. Bu bir çalıkuşuydu. "Öyleyse onun sarayını görmek
isterim, beni oraya götür!" diye tutturdu ayı. "Öyle kolay değil bu
iş. Önce kraliçe gelsin bakalım" dedi kurt. Az sonra kraliçe gelip
kondu; gagasında yem vardı; kral da geldi. Yavrularını beslediler. Ayı
hemen onların yanına varmak istedi, ama kurt onu kolundan tutarak
engelledi: "Hayır, bekle de ana babaları gitsin!" dedi. Böylece
yuvanın bulunduğu deliği gözleyip beklediler. Ama ayı sabırsızlandı ve
kral sarayını görmek istedi; çok geçmeden oraya vardı. Kralla kraliçe
uçup gitmişti; ayı içeri girince orada beş altı tane yavru kuş gördü.
"Kral sarayı bu mu yani? Berbat bir saray! Sizler de sözüm ona kral
çocuğusunuz ha? Sizi gidi soysuzlar sizi!" diye söylendi.
Yavru kuşlar bunu duyunca çok kızarak, "Biz soysuz değiliz! Ailemiz
soylu bir ailedir; sen görürsün gününü" diye bağırıştı.
Ayıyla kurt biraz çekinerek mağaralarına döndüler. Ama yavru kuşlar
cıyak cıyak öttü ve ana babaları gelince:
"Hadi bakalım, biz yemek yemeyeceğiz. Önce bizim soylu olup
olmadığımıza karar verin! Ayı hurdaydı, bizi azarladı" diye yakındı.
Yaşlı kral "Sakin olun, bu işi hallederiz" dedi. Ve eşiyle birlikte
ayının mağarasına uçtu. Oraya varınca, "Bana bak, ayı! Çocuklarımı niye
azarladın sanki? Bu yüzden sana karşı kanlı bir savaş açacağız!" dedi.
Böylece savaş ilan edildi. Tüm dört ayaklılar toplandı: öküz, eşek, at,
geyik, ceylan ve diğerleri. Çalıkuşu da havada uçan tüm kuşları çağırdı:
sadece büyük kuşları değil, sivrisinekleri, eşek arılarını, bal
arılarını ve sinekleri de.
Savaş zamanı gelip çatınca çalıkuşu düşman generalinin kim olduğunu
saptamak üzere casus gönderdi. İçlerinden en kurnazı sivrisinekti;
düşmanın bulunduğu ormana uçtu; oradaki bir ağaç yaprağının üzerine
konarak parolayı öğrendi.
O sırada ayı, tilkiyi çağırarak şöyle konuştu: "Tilki, sen dört ayaklı
hayvanlar içinde en kurnazısın; general sen ol ve kumandayı ele al!"
"Olur" dedi tilki. "Benim kuyruğum oldukça uzun ve tüylüdür; sorguçlu
miğfere benzer. Ben kuyruğumu kaldırırsam, anlayın ki her şey
yolundadır. O zaman hücuma kalkarsınız. Kuyruğumu indirirsem kaçın
kaçabileceğiniz kadar!"
Sivrisinek bunları duyduktan sonra hemen geri dönerek çalıkuşuna hepsini
anlattı.
Çatışmanın başlayacağı sabah, üü-üf, o dört ayaklılar öyle bir
gürültüyle yürüyüşe kalktı ki, yer yerinden oynadı. Çalıkuşu da kendi
ordusuyla havadan öyle cıyak cıyak öterek ve vızıldayarak geldi ki,
korkmamak elde değildi. İki düşman birbirine girdi. Çalıkuşu önce eşek
arılarını gönderdi; onlar tilkinin kuyruğunu sokacaktı!
Ve de tilki kuyruğu sokulur sokulmaz irkildi, bir bacağım yukarı
kaldırdı. Yine de dişini sıkıp dayandı ve kuyruğunu havada tutmaya devam
etti. Ama ikinci kez sokulduğunda onu biraz aşağı indirdi.
Üçüncü sokuluştan sonra daha fazla dayanamadı; haykırarak kuyruğunu
bacaklarının arasına sıkıştırdı. Öbür hayvanlar bunu görünce savaşı
kaybettiklerini sanarak kaçmaya başladı. Her biri kendi mağarasına
koştu. Kuşlar savaşı kazanmıştı!
Kral ve kraliçe çalıkuşu yavrularının yanına vararak:
"Artık sevinin çocuklar! İstediğiniz kadar yiyip için; savaşı biz
kazandık!" dedi.
Ama yavru çalıkuşları, "Henüz yemeyiz; önce ayı yuvamızın önüne gelip
özür dilesin ve bizim namuslu çocuklar olduğumuzu söylesin!" diye
karşılık verdi. Bunun üzerine çalıkuşu ayının inine uçtu ve "Heey, ayı!
Git çocuklarımdan özür dile ve onların namuslu olduğunu ilan et, yoksa
seni ayağımızın altına alırız!" diye seslendi.
Ayı çok korkarak oraya gidip özür diledi.
Yavru çalıkuşları sevindi; hepsi gecenin geç saatine kadar yiyip içti ve
eğlendi.
