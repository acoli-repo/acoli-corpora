# author: Gebrüder Grimm
# source: tbc
# url: https://www.grimmstories.com/tr//grimm_masallari/yasli_annecik
# note: copyright of translation tbc

## Yaşlı Annecik 

Bir zamanlar büyük bir şehirde yaşlı bir anne yaşıyordu. Akşamları tek
başına odasında oturup önce kocasını, sonra iki küçük çocuğunu, tüm
akrabalarını ve son olarak arkadaşını nasıl kaybettiğini, nasıl
yapayalnız kaldığını düşünüyordu. Hele hele iki oğlunu kaybedişi ona çok
dokunmuştu. Öylece düşüncelere dalmışken sabah ayinine çağıran çan
seslerini işitti. Bütün geceyi hep üzüntüyle geçirdiği için uyanık
kalmıştı.

Derken mumları yaktı ve sonra kiliseye gitti. Oraya vardığında etraf
aydınlıktı, ama bu her zaman olduğu gibi mumlardan değil de soluk bir
ışıktan kaynaklanıyordu. Kilise insan kaynıyordu, bütün yerler doluydu
ve yaşlı anne her zamanki yerine oturmak istediğinde oranın da dolu
olduğunu gördü. Bütün sıra tıklım tıklım doluydu. Cemaate baktı; hepsi
ölmüş akrabalarıydı. Hepsi eski giysilerini giymişti ve yüzleri
solgundu. Konuşmuyorlar ve ilahi söylemiyorlardı, ama kiliseyi hafif bir
uğultu ve yakınma doldurmuştu. Derken yaşlı bir kadın yaşlı anneciğe
yaklaşarak ona şöyle dedi: "Şu sunağa bak, orada çocuklarını
göreceksin!" Yaşlı annecik oraya bakınca iki çocuğunu gördü: biri ipe
asılmıştı, diğeri bir tekerleğe çivilenmişti. "Gördün mü, hayatta
kakaydılar sonları böyle olacaktı ve Tanrı onları masum çocuklar olarak
yanına alamayacaktı" dedi yaşlı kadın. Yaşlı anne titreye titreye eve
döndü ve diz çökerek bu sıkıntıları kendine göstermediği için Tanrı'ya
dua etti. Uç gün sonra da yatağında öldü.
