# author: Gebrüder Grimm
# source: tbc
# url: https://www.grimmstories.com/tr//grimm_masallari/sipa
# note: copyright of translation tbc

## Sıpa 

Bir zamanlar bir kral ile bir kraliçe vardı. İstedikleri her şeyi elde
edecek kadar zengindiler, ama hiç çocukları olmuyordu. Kadın gece gündüz
yakmıyor ve "Benim ürün vermeyen tarladan farkım yok ki!" diyordu.
Sonunda Tanrı onun isteğini yerine getirdi, ama çocuk dünyaya geldiğinde
hiç de çocuğa benzemiyordu; eşek sıpasından farkı yoktu.
Anası bunu görünce bağırıp çağırmaya başladı; bir eşek doğuracağıma
keşke hiç doğurmasaydım diye sızlanıp durdu. Çocuğu suya atmalarını, onu
balıkların yemesini istedi.
Ancak kral, "Olmaz! Onu Tanrı verdi, o benim oğlum ve mirasçım; ben
öldükten sonra tahta o geçecek ve kral olacak!" dedi.
Derken sıpa gelişti, büyüdü ve kulakları dikleşti. Ama bu hayvan çok
neşeliydi; oynayıp zıplıyor ve müzikten çok hoşlanıyordu. Derken bir gün
bir kemancının yanma vararak "Bana sanatını öğret de senden daha güzel
keman çalayım!" dedi.
Kemancı, "Ah, sıpacık! Bu iş zor olacak. Çünkü senin tırnakların çok
büyük, keman telleri bunu kaldırmaz!" dedi.
Ama bunun bir yararı olmadı. Sıpa keman çalmayı o kadar istiyordu ki,
sonunda öğrendi ve hocası kadar yetenekli bir kemancı oldu.
Bir gün yolda düşünceli düşünceli yürürken bir kuyuya vardı. Kuyunun
dibine baktı ve suda kendi yüzünü gördü. O kadar üzüldü ki, yanına en
sadık arkadaşını alarak yöreyi terk etmek üzere yola çıktı.
Az gittiler, uz gittiler, dere tepe düz gittiler, derken yaşlı bir
kralın hüküm sürdüğü bir yöreye geldiler. Kralın çok güzel bir kızı
vardı.
Sıpa "Burada kalalım" dedi ve sarayın kapısını çaldı. "Bir misafir
geldi, kapıyı açın da içeri girsin" diye seslendi. Ama kapı açılmayınca
oturup ön ayaklarıyla keman çalmaya başladı ve en sevdiği şarkıları
söyledi.
Nöbetçi gözlerini fal taşı gibi açarak krala koştu. "Dışarıda, kapı
önünde bir sıpa var. Usta bir kemancı gibi keman çalıyor" dedi.
"Al bakalım onu içeri!" diye emretti kral.
Sıpa içeri girer girmez herkes bu kemancıya güldü, onunla alay etti.
Neyse, kemancıyı seyislerin yanına verdiler; orada yiyecek ve yatıp
kalkacaktı. Ama o buna razı olmadı. "Ben sıradan bir seyis değilim,
soylu biriyim!" dedi.
Kral güldü ve onu cesaretlendirdi. "Tamam, istediğin gibi olsun, gel
benimle!" dedi. Sonra da "Kızımı beğendin mi?" diye sordu.
Sıpa başını çevirerek kıza baktı ve "Olağanüstü güzel, şimdiye kadar
hiç böyle güzel kız görmedim!" dedi.
"Öyleyse onun yanına otur!" dedi kral.
"Tamam" dedi sıpa ve onun yanına oturdu. Yedi, içti ve gayet nazik
davrandı.
Bu soylu hayvan bir süre sarayın avlusunda yaşadıktan sonra, "Hepsi iyi
de, benim eve dönmem gerek" diye geçirdi aklından. Üzgün üzgün başını
öne eğerek kralın huzuruna çıktı, vedalaşmak istedi.
Ama kral ondan hoşlanmıştı. "Senin neyin var, ne istiyorsun? Sirke küpü
gibi yüzünü ekşitiyorsun. Yanımda kal, ne istersen veririm sana. Altın
ister misin?" diye sordu.
Sıpa kafasını iki yana salladı "Hayır" diyerek.
"Elmas, pırlanta falan?"
"Hayır."
"Krallığımın yarısını ister misin?"
"Hayır, hayır."
"Bilmem ki seni nasıl memnun edeyim? Kızımla evlenmek ister misin?"
"Aa, evet" dedi sıpa, "İsterim doğrusu." Gerçekten de istediği
buydu.
Uzatmayalım, görkemli bir düğün yapıldı. Kral, o akşam gelinle damat
yatak odasına gidince sıpanın nasıl davranacağını bilmek istedi.
Hizmetçilerinden biri odada gizlenip onları kollayacaktı.
Genç çift odaya girdikten sonra damat kapıyı sürgüledi, etrafına
bakındıktan sonra eşek postunu sırtından attı; güzel ve yakışıklı bir
oğlan çıktı ortaya.
"Kim olduğumu, değersiz biri olmadığımı gördün mü şimdi?" dedi.
Genç gelin onu öptü; o anda âşık olmuştu!
Ertesi sabah delikanlı yataktan fırlayarak yine eşek postuna büründü;
kimse onun gerçek kimliğini fark etmedi.
Derken kral kızına sordu: "Ee, senin sıpa ne yapıyor? Doğru dürüst
biriyle evlenmediğin için üzgünsün galiba?"
"Hayır, hayır babacığım. Ben onu dünyanın en yakışıklı erkeğiymiş gibi
çok seviyorum. Hep yanımda kalsın!" diye cevap verdi kız.
Kral buna çok şaştı, ama odada saklanan hizmetçisi gelip ona her şeyi
anlatınca "Böyle bir şey olamaz!" dedi.
"Öyleyse bu gece nöbete siz geçin kralım, kendi gözlerinizle
göreceksiniz. Ne yapın biliyor musunuz? Onun postunu alıp ateşe atın.
İşte o zaman gerçek kimliğini göreceksiniz" diye cevap verdi hizmetçi.
"Bu iyi bir öneri" diyen kral, o gece herkes uyuduktan sonra gizlice
odaya girdi. Yatağa yaklaştığında, ay ışığı altında yakışıklı oğlanı
gördü; postu yerde seriliydi. Onu aldı, dışarıda büyük bir ateş yaktırdı
ve postu onun içine attı. Kül haline gelinceye kadar başında bekledi.
Ama oğlanın nasıl davranacağını görmek için sabaha kadar odada kaldı.
Oğlan uyandığında gün ağarmıştı bile; postunu aradı, ama bulamadı. Çok
korktu ve üzgün üzgün "Bari kaçıp gideyim buradan!" diye söylendi.
Bunun üzerine kral yerinden kalkarak ona yaklaştı. "Bu ne acele oğlum?
Niyetin ne? Burada kal, sen yakışıklı bir adamsın, sakın gitme!
Krallığımın yarısını sana vereyim, ben öldükten sonra hepsi senin olur"
dedi.
"İyi başladı, iyi bitsin öyleyse!" diyen delikanlı, "Peki, burada
kalıyorum" diye ekledi.
Yaşlı kral krallığının yarısını ona devretti ve bir yıl sonra babası
ölen oğlan onun da mirasına konarak ömrünün sonuna kadar mutlu yaşadı.
