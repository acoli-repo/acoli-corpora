# author: Gebrüder Grimm
# source: tbc
# url: https://www.grimmstories.com/tr//grimm_masallari/azrail
# note: copyright of translation tbc

## Azrail 

Fakir bir adamın on iki tane çocuğu vardı. Adamcağız onları doyurabilmek
için gece gündüz çalışıyordu. On üçüncü çocuğu da dünyaya geldikten
sonra ne yapacağını bilemedi. Şehre inerek karşısına ilk çıkacak adamdan
vaftiz babası olmasını isteyecekti. Karşısına ilk çıkan Tanrı oldu. O,
adamın niyetini bildiği için şöyle dedi: "Bana bak zavallı adam, sana
acıdım. Senin çocuğunun vaftiz babalığını ben yapayım. Ona iyi bakarım
ben."
Adam "Sen kimsin?" diye sordu.
"Ben Yüce Tanrı'yım."
"O zaman seni vaftiz babası yapmam, çünkü sen zenginleri besliyorsun,
fakirleri açlığa terk ediyorsun" dedi adam, ama aslında Tanrı'nm
zenginliği ve fakirliği nasıl bir adaletle paylaştırdığından haberi
yoktu.
Neyse, adam oradan ayrıldı. Derken karşısına şeytan çıktı.
"Başka yerde arayıp durma. Beni çocuğunun vaftiz babası yaparsan ona
dünyanın altınını veririm, rahat eder" dedi. Adam "Sen kimsin?" diye
sordu.
"Ben şeytanım."
"O zaman seni vaftiz babalığına almam. Çünkü sen insanları hep
aldatıyor ve baştan çıkarıyorsun."
Adam böyle diyerek yoluna devam etti. Derken bu kez ince bacaklı
Azrail'le karşılaştı. Azrail ona, "Beni vaftiz babalığa al" dedi.
"Sen kimsin?"
"Ben Azrail'im; fakir zengin demeden herkesin canını alırım."
"Doğru, sen hiç ayrım yapmadan, kim fakirmiş kim zenginmiş diye
sorgulamadan herkesin canını alıyorsun. Onun için oğlumun vaftiz babası
sen ol."
"Ben senin çocuğunu zengin yapıp ünlü kılacağım; benim dostum olanın
hiçbir eksiği kalmaz."
"Gelecek pazar vaftiz ayini var, sen de vaktinde orada ol."
Ve Azrail sözünde durarak vaktinde geldi ve çocuğun vaftiz babası oldu.
Çocuk büyüdü ve bir gün vaftiz babası çıkagelerek onu yanına aldı. Bir
ormana götürdü ve şifalı bir otu göstererek "İşte sana vaftiz babanın
armağanı!" dedi. "Seni ünlü bir doktor yapacağım. Ne zaman bir hastaya
çağrılsan ben de beraber geleceğim. Hastanın başucunda durursam hiç
çekinmeden o hastayı iyileştireceğini söyle ve ona şu şifalı ottan biraz
ver ki, iyileşsin! Ama yatağın ayak ucunda durursam, anla ki o hasta
benimdir, yani onun canını alacağım! Dünyada hiçbir doktor artık onu
iyileştiremez. Sakın benim iznim olmadan o sebzeyi kullanmaya kalkışma
haa, yoksa başın belaya girer!"
Çok geçmeden genç doktorun ünü bütün dünyaya yayıldı. Herkes onun
hakkında "Hastaya bir bakıyor, iyileşip iyileşmeyeceğini hemen
anlıyor" diye konuşuyordu.
Ve dünyanın her köşesinden ona hasta yağıyordu ya da onu hastaya
çağırarak bol bol para veriyorlardı. Kısa zamanda zengin olup çıktı.
Derken bir gün kral hastalandı ve onu çağırarak iyileşip
iyileşmeyeceğini sordu. Doktor hastaya yaklaştığında baktı ki, Azrail
yatağın ayakucunda duruyor. Yani yapılacak bir şey yok!
"Azrail'i bir kere aidatsam kızmaz herhalde" diye düşündü doktor.
"Benim vaftiz babam olduğuna göre beni affeder. Bir deneyeyim
bakalım."
Hastayı kaldırarak başını ayak ucuna getirdi, böylelikle Azrail
kendiliğinden hastanın başucunda durmuş olacaktı. Daha sonra hastaya
sebze verdi ve adam iyileşiverdi.
Ama Azrail doktorun yanına yaklaşarak surat astı ve onu parmağıyla
tehdit etti.
"Beni aldattın! Vaftiz baban olduğum için bu kez seni affediyorum, ama
bir daha böyle bir şey yaparsan hiç dinlemem, yakana yapışırım ve senin
canını alırım!" dedi.
Derken kralın kızı ağır bir hastalığa yakalanarak yatağa düştü. O,
kralın dünyadaki tek çocuğuydu. Gece gündüz ağlamaktan kralın gözleri
kör oldu. Kızını iyileştirecek kimseye onu eş olarak vereceğini ve de
tacını onun ayaklarına sereceğini ilan etti.
Doktor vaftiz babasının uyarılarını dinlemeliydi aslında. Ama hastanın
yatağına yaklaştığında kralın kızının güzelliği ve onun eşi olma şansı
tüm uyarıları unutmasına neden oldu. Azrail'in kızgın bakışlarını ve
sıska elini havaya kaldırışını görmezlikten geldi. Sonra kızı kaldırarak
başını ayakucuna getirdi. Sonra ona şifalı ottan verdi. Az sonra
yanakları kızaran kız adeta yeniden canlandı.
İkinci kez aldatıldığını gören Azrail uzun adımlarla doktora yaklaşarak
ona, "Bu iş burada biter, şimdi sıra sana geldi" diyerek buz gibi
elleriyle onu öyle bir yakaladı ki, oğlan karşı gelemedi.
Ve Azrail onu yeraltı cehennemine götürdü. Oğlan orada binlerce, ama
binlerce mumun yanmakta olduğunu gördü. Mumların kimi çok büyük, kimi
orta boylu, kimiyse çok küçüktü. Her an birkaçı sönüyor, sonra birkaçı
yanıyordu; yani o alevcikler hep değişiyordu.
"Görüyor musun?" dedi Azrail, "Bunların hepsi insanların hayat ışığı!
En büyük olanlar çocuklara, orta boydakiler evlilerle olgun yaştakilere,
küçükler de yaşlılara ait. Ama çocuklarla gençlerin de mumları bazen
küçük olabiliyor."
"Benim mumumu göstersene!" dedi doktor; oldukça büyük bir mum
bekliyordu. Azrail ona neredeyse sönmekte olan bir mum göstererek "İşte
bu seninki!" dedi.
Çok korkan doktor "Ama babacığım" dedi, "Hatırım için bana yeni bir
mum yak ki, kral olayım ve prensesle evleneyim!"
"Bunu yapamam" diye cevap verdi Azrail. "Yeni mum dikmeden önce
eskisinin sönmesi lazım."
"Öyleyse eskisi sönerken sen de yeni bir mum dikip yakı- ver" diye
yalvardı doktor. Azrail onun isteğini yerine getirir gibi yaptı ve
yepyeni uzun bir mum getirdi. Ama öcünü almak için onu bilerek yakmadı.
Mum kendiliğinden düştü. Aynı anda da doktor yere kapaklandı, kendi
kendine Azrail'in eline düşmüş oldu.
