# author: Gebrüder Grimm
# source: tbc
# url: https://www.grimmstories.com/tr//grimm_masallari/dort_sanatkar_kardes
# note: copyright of translation tbc

## Dört Sanatkâr Kardeş 

Bir adamın dört oğlu vardı; bu çocuklar büyüyünce onlara, "Sevgili
çocuklar, artık başınızın çaresine bakma zamanı geldi, bundan sonra size
verebileceğim bir şey yok; dünyaya açılın, bir meslek öğrenin ve
geçinmenin yoluna bakın" dedi.

Dört kardeş, babalarıyla vedalaştıktan sonra bastonlarını alarak yola
çıktılar. Bir süre gittikten sonra bir dört yol ağzına geldiler. Buradan
her bir yol ayrı bir yöne gidiyordu.

En büyük oğlan, "Burada ayrılmamız lazım, ama tam dört yıl sonra yine
burada buluşalım, o zamana kadar bakalım kader bize ne gösterecek"
dedi.

Bunun üzerine her biri bir yol tuttu. En büyüğü bir adamla karşılaştı.
Adam ona nereye gitmek istediğini ve niyetinin ne olduğunu sordu.

Oğlan, "Ben bir meslek öğrenmek istiyorum" diye cevap verdi.

"Benimle gel ve bir hırsız ol!"

"Olmaz! Bu namuslu bir meslek değil ki! Sonunda ipte sallanmak da
var!"

"Aah, asılmaktan korkma! Ben sana sadece başka hiç kimsenin ulaşamadığı
bir şeyi aşırmayı öğreteceğim."

Oğlan sonunda razı oldu ve usta bir hırsız oldu; öyle maharetliydi ki,
artık kimsenin malı güvencede sayılmazdı.

İkinci oğlan da bir adamla karşılaştı. O adam da aynı şeyi sordu, yani
ne öğrenmek istediğini.

"Bilmiyorum" diye cevap verdi oğlan.

"Benimle gelirsen seni gökbilimci yaparım, hiçbir şey gözünden kaçmaz"
dedi adam.

Oğlan razı geldi ve gökbilimci oldu. Ayrılıp giderken ustası ona bir
dürbün vererek, "Bununla yerde gökte ne varsa görebilirsin, hiçbir şey
senden gizli kalmaz" dedi.

Üçüncü kardeş bir avcının yanında çalışmaya başladı ve öyle bir ders
aldı ki, sonunda usta bir avcı olup çıktı. Ustasıyla vedalaşırken adam
ona bir filinta vererek, "Bu tüfeğin hiçbir kusuru yok, iyi nişan aldın
mı hedefi yüzde yüz vurursun" dedi.

En küçük oğlan da bir adama rastladı. O adam da niyetini sorduktan
sonra, "Terzi olmak ister miydin?" diye sordu.

"Bilmem ki! Sabahtan akşama kadar kamburum çıkarak iğne iplikle kumaş
dikmek, ütülemek pek cazip gelmiyor bana" dedi oğlan.

"Sanki bir şeyden anlarmışsın gibi konuşuyorsun. Benim yanımda terzilik
sanatının bir başka yönünü öğreneceksin! Bu çok saygın bir sanat
aslında" diye konuşan adam sonunda karşısındakini razı etti.

Oğlan onun yanında bu mesleği temelinden öğrendi. Yanından ayrılırken
ustası ona bir iğne vererek şöyle dedi: "Bununla önüne gelen her şeyi
dikebilirsin; isterse yumurta kadar yumuşak ya da çelik kadar sert
olsun! Ve öyle bir dikersin ki, dikiş izi kalmaz!"

Aradan dört yıl geçtikten sonra kararlaştırılan saatte kardeşler o dört
yol ağzında buluştu; sarılıp kucaklaştılar ve babalarının yanma
döndüler.

Yaşlı adam, "Oo, hangi rüzgâr attı sizleri" diye onları neşeyle
karşıladı.

Her biri başından geçeni anlattı. Sonra da evin önündeki koskocaman bir
ağacın altında oturdular.

Babaları "Şimdi sizi deneyeceğim, bakalım neler yapabileceksiniz?"
dedikten sonra ikinci oğlana bakarak:

"Şu ağacın tepesinde, iki dal arasında bir ispinoz yuvası var. O
yuvanın içinde kaç yumurta olduğunu söyleyebilir misin?" dedi.

Gökbilimci dürbününü çıkarıp baktı, "Beş tane" dedi.

Babası en büyük oğluna, "Sen ağaca çık, kuşu hiç ürkütmeden ve
hissettirmeden o yumurtaları al getir" dedi.

Usta hırsız ağaca tırmandı ve kuşu hiç ürkütmeden yumurtaları aldı,
sonra da babasına verdi. Babası onları alıp masanın her bir köşesine bir
yumurta koydu; bir yumurta da masanın tam ortasına! Sonra avcı oğluna
dönerek:

"Şimdi bir atışta beş yumurtayı ortasından vurarak ikiye ayır bakalım"
dedi.

Avcı silahını omuzladı ve babasının istediği gibi beş yumurtayı, her
birini ikiye bölecek şekilde vurdu. Hem de tek kurşunla. Herhalde özel
bir barut kullanmıştı!

"Şimdi sıra sende" dedi babası dördüncü çocuğuna. "O ikiye bölünmüş
yumurtaları ve de içinden çıkan yavruları hiç zarar vermeden
dikeceksin!"

Terzi cebinden iğnesini çıkararak hepsini babasının istediği gibi dikti.
İşini bitirdikten sonra hırsız kuşa hiç belli etmeden yumurtaları yine
yuvaya taşıdı!

Kuş kuluçkaya yattıktan sonra yavrular doğdu; ama terzi onları daha önce
diktiği için hepsinin boynunda kırmızı birer ip vardı.

"Valla, hepinizi övmem gerek; zamanınızı boşa harcamayıp birer marifet
öğrenmişsiniz. Yeri gelince de bunu kanıtlarsınız herhalde" dedi
babaları.

Nitekim günün birinde ülkede kızıl kıyamet koptu. Kralın kızı bir
canavar tarafından kaçırılmıştı! Kral gecegündüz üzülüp durdu ve kızını
bulup getireni damat yapacağını ilan etti.

Dört kardeş aralarında konuştular. "Marifetimizi göstermenin tam
sırası" dediler. Ve prensesi bulmak üzere birlikte yola çıktılar.

Gökbilimci, "Ben şimdi onun nerede olduğunu bulurum" diyerek dürbününü
çıkarıp baktı. "Onu görüyorum; ta uzakta, denizin ortasındaki bir
kayalıkta, kendisine göz kulak olan bir canavarın yanında."

Bunun üzerine kralın yanına vararak ondan kendisi ve kardeşleri için bir
gemi istedi, sonra hep beraber denizdeki kayalığa ulaştılar. Prenses
oradaydı, ama canavar onun kucağına yatmış uyuyordu.

Avcı, "Ateş edemem, yoksa aynı zamanda prensesi vurur öldürürüm" dedi.

"O zaman ben marifetimi göstereyim" diyen hırsız gizlice oraya
yanaşarak canavarın altından kızı çekip alıverdi. Hayvan hiçbir şeyin
farkına varmadı ve horlamasını sürdürdü.

Ama canavar uyandığı zaman prensesin orada olmadığını görünce onların
peşine takıldı; çok kızgındı, ağzından ateşler çıkıyordu. Tam gemiye
yaklaşıp onu devirmeye kalktığı anda avcı tüfeğini omuzladı ve onu tam
kalbinden vurdu. Yaratık düşüp öldü; ama o kadar cüsseliydi ki, düşerken
gemiyi parçaladı. Neyse ki, yüzmekte olan birkaç kalasa tutunarak
denizin ortasında çabalamaya başladılar. Hayatları tehlikedeydi.

Ama terzi boş durmadı; cebinden çıkardığı o harika iğnesiyle kalaslara
hemen birkaç dikiş attı; sonra onun üzerine oturarak geminin bütün
parçalarını topladı. Sonra onları da dikmeyi becererek bir gemi yaptı. O
gemiyle eve döndüler.

Kral kızını görünce çok sevindi. Dört kardeşe şöyle dedi: "İçinizden
biri kızımla evlenebilir, ama bunun kim olacağına kendiniz karar
verin."

Bu kez dört oğlan arasında tartışma çıktı.

Gökbilimci, "Ben prensesi görmemiş olsaydım, sizin tüm becerileriniz
boşa gidecekti. Bu yüzden kızı ben hak ettim" dedi.

Hırsız şöyle konuştu: "Görmüşsün ne fayda! Ya ben prensesi canavarın
elinden çalmamış olsaydım? Onu ben hak ettim!"

Bu kez avcı, "Sizler prensesi canavardan kurtardınız, ama benim
kurşunum olmasaydı hepiniz ölmüştünüz. Onun için kız benim!" dedi.

Terzi, "Dikiş sanatımı göstermemiş olsaydım hepiniz boğulup
gitmiştiniz. Yani kızı ben hak ettim" diye karşı çıktı.

Bunun üzerine kral, "Her biriniz aynı hakka sahipsiniz, ama hiçbiriniz
kızımı alamayacağına göre sizlere krallığımın yarısını ödül olarak
veriyorum" dedi.

Bu karar dördünün de hoşuna gitti. "En iyisi aramızda anlaşalım"
dediler.

Her birine krallığın yarısı düştü ve Tanrı'nın izniyle hepsi
babalarıyla birlikte mutlu yaşadı.
