# author: Gebrüder Grimm
# source: tbc
# url: https://www.grimmstories.com/tr//grimm_masallari/kurul_sofram_kurul
# note: copyright of translation tbc

## Kurul Sofram Kurul! 

Bir zamanlar bir terzinin üç oğlu ve bir de keçisi vardı. Hepsi keçi
sütüyle beslendiği için hayvanın her gün otlatılması gerekiyordu.
Oğlanlar sırayla otlatıyordu.

Bir seferinde büyük oğlan onu kilisenin avlusuna götürdü. Hayvan oradaki
o güzel kokulu otları yiyerek oynayıp sıçramaya başladı.

Akşam olup da eve dönme zamanı gelince oğlan, "Keçi, doydun mu?" diye
sordu.

Keçi şöyle cevap verdi:

İyice doydum ben, m-e-e-e!
Artık yaprak falan verme!

"Öyleyse eve gel" dedi oğlan ve onu ipinden çekerek ahırdaki bir
direğe bağladı.

Yaşlı terzi oğluna, "Eee, keçi doydu mu bari?" diye sordu. "O kadar
doydu ki, artık yaprak bile istemiyor" dedi oğlan. Ama babası emin
olabilmek için ahıra kendi gitti ve hayvanı okşayarak:

"Keçi, hâlâ tok musun?" diye sordu.

Keçi şöyle cevap verdi:

Ne yedim ki, karnım doysun?
Hep mezarlıkta otladım,
Tek yaprak bulamadım.

"Bunu mu işitecektim" diye öfkelenen terzi hemen oğlunun yanına
vararak: "Seni gidi yalancı seni! Keçi doymuşmuş! Hayvanı aç
bırakmışsın sen!" diye haykırdı. Ve o kızgınlıkla, duvardan aldığı
ölçek değneğiyle oğlanı döverek evden kovdu.

Ertesi gün sıra ortanca oğlandaydı. Bahçeyi çeviren çitlerin önünde,
kokulu otların bol olduğu bir yer buldu. Keçi oradaki otların hepsini
yedi. Akşam eve dönmek istediğinde hayvana sordu: "Keçi, karnın doydu
mu?" Keçi şu cevabı verdi:

İyice doydum ben, m-e-e-e!
Artık yaprak falan verme!

"O zaman eve gidelim" diyen oğlan onu ahıra götürüp bağladı.

Terzi, "Eee, keçi doydu mu bari?" diye sordu.

"Öyle doydu ki, artık yaprak bile istemiyor" diye cevap verdi.

Terzi inanmadı, ahıra kendisi gidip sordu. "Keçi, karnın doydu mu?"

Keçi şöyle cevap verdi:

Ne yedim ki, karnım doysun
Hep mezarlıkta otladım,
Tek yaprak bulamadım!

"Ne vicdansız çocuksun sen! Böyle masum bir hayvan aç bırakılır mı
hiç" diye haykıran terzi, eline geçirdiği değnekle oğlunu döve döve
evden kovdu.

Sıra en küçük oğlana geldi; bu işi iyi yapmak istiyordu. Hayvanı en
güzel ekinlerin bulunduğu bir fundalığa götürüp otlattı.

Akşam eve dönerken, "Keçi, karnın doydu mu?" diye sordu.

Hayvan şöyle cevap verdi:

İyice doydum ben, m-e-e-e!
Artık yaprak falan verme!

"Öyleyse eve gidelim" diyen oğlan onu ahıra götürüp bağladı.

Terzi, "Eee, keçinin karnı doydu mu?" diye sordu.

"Evet" dedi oğlan, "Öyle doydu ki, artık yaprak bile istemiyor."

Terzi inanmadı; gidip kendi baktı ve sordu: "Keçi, karnın doydu mu?"

İnatçı hayvan şöyle cevap verdi:

Ne yedim ki, karnım doysun?
Hep mezarlıkta otladım.
Tek yaprak bulamadım.

"Edepsiz, yalancı! Bunların hepsi birbirinden beter! Artık beni enayi
yerine koyamazsınız" diye haykıran terzi, küçük oğlunu patakladı.
Çocukcağız ta ahırdan dışarı fırladı; o da evden kovuldu.

Ve yaşlı terzi keçiyle yalnız kaldı. Ertesi sabah ahıra giderek hayvanı
okşadı ve "Gel canım, seni ben götüreceğim otlatmaya" dedi.

Boynuna geçirdiği ipin ucundan tutarak onu, koyunların ve keçilerin
yemeye bayıldıkları o yemyeşil çitlerin ve çiçeklerin'olduğu yere
götürdü.

"İstediğin kadar ye" dedikten sonra keçiyi akşama kadar orada otlamaya
bıraktı.

Daha sonra, "Keçi, doydun mu?" diye sordu.

Hayvan şöyle cevap verdi:

İyice doydum ben, m-e-e-e!
Artık yaprak falan verme!

"Öyleyse eve gidelim" diyen terzi onu ahıra götürüp bağladı. Oradan
ayrılırken durdu, geri dönerek bir daha sordu: "Artık iyice
doymuşsundur?" Ancak keçi inadından vazgeçmedi:

Ne yedim ki, karnım doysun?
Hep mezarlıkta otladım,
Tek yaprak bulamadım.

Terzi bunu duyunca çok şaşırdı; üç oğlunu da haksız yere evden kovduğunu
anladı.

"Dur hele, nankör keçi! Seni kovmak yetmez, suratını öyle bir
değiştireceğim ki, bir daha soylu terzilerin yüzüne bakamayasın" diye
söylenen terzi, o kızgınlıkla usturasını aldı. Hayvanın yüzünü sabunla
iyice sabunladıktan sonra sinekkaydı bir tıraş yaptı. Sonra da onu
değnekle değil, kamçıyla adamakıllı dövdü. Keçi oradan kaçtı.

Terzi şimdi evde yapayalnız kalmıştı. Üzgün üzgün düşünüyor ve keşke
oğullarım yanımda olsaydı diye yakınıyordu; ama onların nereye gittiğini
bilen yoktu.

Oysa en büyük oğlan bir marangozun yanına çırak olarak girmişti. Hiç
canı sıkılmadan çok çalıştı, çok şey öğrendi; ayrılık zamanı geldiğinde
ustası ona bir masa hediye etti. Bu, gösterişsiz bir masaydı ve sıradan
tahtadan yapılmıştı, ama bir özelliği vardı. Onu bir yere
yerleştirdikten sonra "Kurul sofram, kurul" deyince üzerinde temiz bir
masa örtüsüyle çatal, bıçak ve çeşitli kızartmalarla büyük bir bardak
kırmızı şarap beliriveriyordu ki, yeme de yanında yat!

"Bana ömrüm boyunca yeter" diye düşündü oğlan ve masayı her gittiği
yere yanında taşıdı. Artık bir handa yemek var mı, yok mu; bu yemek iyi
mi, kötü mü, umurunda bile olmadı. Canı istediğinde hana değil de,
ormana ya da meraya gidiyor, sırtında taşıdığı masayı yere koyduktan
sonra, "Kurul sofram, kurul!" diyerek canının her istediği yemeği
yiyebildi.

Sonunda babasının yanma dönmeyi akıl etti. Artık öfkesinin geçmiş
olacağını ve bu masayı gördükten sonra kendisini seve seve eve alacağını
düşündü.

Eve doğru yola çıkarken bir akşam bir hana uğradı; içerisi müşteri
doluydu. Ona hoş geldin diyerek yanlarına çağırdılar, birlikte yemek
yemeyi teklif ettiler; çünkü handa yemek kalmamıştı.

"Hayır" dedi marangoz, "Size yük olmayayım. Sizler benim misafirim
olun, daha iyi! Adamlar güldü ve kendileriyle dalga geçtiğini sandılar.
Ancak oğlan masasını odanın ortasına yerleştirdikten sonra "Kurul
sofram, kurul!" dedi. O anda masa yemeklerle öylesine donandı ki, hancı
bundan daha iyisini yapamazdı. Mis gibi yemek kokusu etrafa yayıldı.

"Hadi afiyet olsun, arkadaşlar" dedi oğlan. Misafirleri onu bir
dediğini iki etmeyip bıçakları alarak yemeğe balıklama atladılar. Onları
en çok şaşırtan şey de, bir tabaktaki yemek bitince hemen aynısının bir
daha önlerine çıkmasıydı.

Hancı bir köşeden tüm bunları seyretti, ne söyleyeceğini bilemedi. Ama
"Bana böyle bir aşçı lazım" diye aklından geçirdi.

Marangozla misafirleri gece yarısına kadar yiyip içtiler, sonunda
yatmaya gittiler. Oğlan masasını duvar kenarına yerleştirdi. Hancının
aklı masada kalmıştı; birden aklına kilerde sakladığı eski bir masa
geldi. Usulca onu alarak marangozun masasıyla değiştirdi.

Ertesi sabah marangoz hancıya parasını ödedi, masasını sırtladı ve sahte
olduğu aklına bile gelmedi. Sonra yola koyuldu.

Öğlene doğru babasının yanma vardı; adam onu büyük bir sevinçle
karşıladı.

"Eee, oğlum, ne öğrendin bakalım?" diye sordu.

"Baba, ben marangoz oldum!"

"İyi bir meslek" diye karşılık verdi babası. "Peki bunca zaman sonra
beraberinde ne getirdin?"

"Getirdiğim en güzel şey şu masa, baba!"

Babası masayı iyice gözden geçirdikten sonra, "Bu pek usta işi değil,
eski ve berbat bir masa" dedi.

"Ama bu bir istek masası. Onu yere koyup da 'Kurul sofram, kurul!'
deyince en güzel yemekler geliyor önüme, şarap da dahil olmak üzere. Sen
bütün hısım akrabayı davet et; gelsinler, yesinler, içsinler! Bu masa
hepsini doyurur."

Davetliler evi doldurduğunda oğlan masayı odanın ortasına yerleştirdi.
Sonra "Kurul sofram, kurul!" dedi.

Ama masa kımıldamadı bile; laftan anlamayan herhangi başka bir masa gibi
üzeri bomboş kaldı. İşte o zaman zavallı oğlan masasının değiştirilmiş
olduğunu anladı ve çok utandı; yalancı gibi orada kalakaldı.

Davetliler ona kahkahalarla güldükten sonra yemeden içmeden oradan
ayrıldılar. Babası yine terziliğe devam etti, oğlan da bir ustanın
yanında çalışmak üzere evden ayrıldı.

Ortanca oğlan bir değirmencinin yanında işe başladı. Bir yıl geçtikten
sonra ustası ona, "Şimdiye kadar çok iyi çalıştın, bu yüzden sana bir
eşek hediye ediyorum; ancak bu hayvan araba çekmez, yük de taşımaz"
dedi.

"Ne işe yarar peki?" diye sordu oğlan.

"Altın verir" diye cevap verdi değirmenci. "Altına bir bez serer de
'Hop dedik!' dersen sana hem küçük hem de büyük çiş yerine altın
verecektir."

"Bu harika bir şey" diyen oğlan ustasına teşekkür ettikten sonra
oradan ayrılarak yollara düştü.

Paraya ihtiyacı olduğunda eşeğe "Hop dedik!" deyince yağmur gibi altın
para yağdı hep; o da onları yerden toplamaktan başka bir şey yapmadı.

Gittiği her yerde en iyi ve en pahalı şeyleri seçti; nasıl olsa parası
vardı!

Bir süre böyle dolaştıktan sonra kendi kendine, "Git artık babanı ara.
Eve altın veren eşekle gidersen, onun kızgınlığı geçecek ve seni
affedecektir" diye söylendi.

Derken yolu, kardeşinin masasının değiştirildiği hana düştü. Eşeği kendi
eliyle ahıra götürecekti ki, hancı onu alıp bağlayabileceğini söyledi.

Ama oğlan, "Zahmet etme! Gri atımı kendi elimle götüreyim ahıra. Kendim
bağlayayım ki, sonra onun nerede olduğunu bileyim" dedi.

Bu hancının tuhafına gitti. Eşeğinin bakımını kendi üstlenen bir
müşterinin fazla parası olmamalıydı; ama yabancı elini cebine atarak iki
altın çıkardıktan sonra hayvana iyi bir şeyler vermesini söylediği zaman
hancının gözleri açıldı. Hemen gidip en güzel yemleri satın aldı.

Yemekten sonra hancıya borcunu sordu. Hancı bir misli hesap çıkararak
birkaç altın daha vermesi gerektiğini söyledi. Oğlan ceplerini
karıştırdı, ama parası bitmişti!

"Bekle biraz, hancı! Ben gidip biraz altın alayım" dedi ve yanma bir
masa örtüsü aldı. Hancı bunun ne anlama geldiğini anlayamadı, ama merak
etti ve arkasından gitti. Müşterisi, ahırı içerden sürgülediği için
hancı kapı deliğinden baktı. Müşterisi eşeğin altına masa örtüsünü
serdikten sonra "Hop dedik!" deyince eşek, hem önden hem arkadan
akıttığı altınlarla örtüyü doldurdu.

"Vay canına!" diye söylendi hancı, "Bu altın paralar sanki yeni
basılmış! Altın dolu bir torba benim de işime gelir!"

Misafiri borcunu ödedikten sonra yatmaya çıktı. O uyuduktan sonra hancı
gizlice ahıra gitti; altın akıtan eşeği oradan alarak yerine başka bir
eşek bağladı.

Ertesi sabah erkenden oğlan ahırdan eşeğini aldı; kendi eşeğini aldığını
sanıyordu.

Öğlene doğru babasının evine geldi. Adam onu görünce çok sevindi.

"Sen şimdi ne oldun bakalım?" diye sordu.

"Değirmenci oldum, baba" diye cevap verdi oğlan.

"Peki, neler getirdin bakalım?"

"Sadece bir eşek."

"Burada yeterince eşek var" dedi babası. "İyi süt veren bir keçi
getirseydin daha iyi olurdu."

"Evet" dedi oğlan, "Ama bu inatçı eşeklerden biri değil! Bu, altın
veren bir eşek. 'Hop dedik!' dersem sana çarşaf dolusu altın
verecektir. Sen bütün akrabaları çağır, ben hepsini zengin edeyim."

"Bu iş hoşuma gitti. Bundan sonra dikişle uğraşmayacağım desene"
diyerek hısım akrabayı çağırdı.

Hepsi toplandıktan sonra oğlan odanın ortasına bir çarşaf serdikten
sonra eşeği alıp getirdi.

"Dikkat edin!" diye seslendikten sonra eşeğe dönerek, "Hop dedik!"
dedi. Ama hayvanın çarşafa şey ettiği, altın maltın değil, daha başka
bir şeydi!

Kısacası, eşeğin hiçbir marifetinin olmadığı meydana çıktı.

Zavallı değirmencinin suratı asıldı; o anda aldatıldığını anladı ve
misafirlerden özür diledi. Onlar da geldikleri gibi elleri geri döndü.

Yaşlı terzi yine iğnesine sarıldı, oğlan da bir değirmencinin yanında
çalışmaya başladı.

En küçük oğlan işe bir tornacının yanında başladı; bu biraz marifet
istediği için öğrenmesi de uzun sürdü. Kardeşleri, yazdıkları bir
mektupta çok sıkıntıda olduklarını ve handa son gece başlarına gelenleri
bildirmişlerdi.

Oğlan tornacılığı öğrendikten sonra, oradan ayrılırken ustası ona bir
zembil hediye etti. "Bu zembilin içinde bir sopa var" dedi.

"Zembili sırtlarım, işime yarar. Ama sopayı ne yapayım? Sadece yükümü
arttırır, o kadar" diye yakındı oğlan.

"Bak ne diyeceğim sana" dedi ustası. "Biri seni üzecek olursa,
'Sopa, çık zembilden!' dersen o sopa çuvaldan çıkıp başlar
karşındakinin sırtında boza pişirmeye. Öyle bir dayak atar ki, bunu
yiyen sekiz gün yerinden kıpırdayamaz. Sen 'Sopa, yerine dön' diyene
kadar o dayak atmayı sürdürür."

Oğlan ona teşekkür ettikten sonra yola koyuldu.

Kendisine saldırmak istediklerinde "Sopa, çık zembilden" der demez
sopa, çuvaldan çıktığı gibi karşısındakilere öyle bir sıra dayağı
atıyordu ki! Ve bu işi göz açıp kapayıncaya kadar yapıyordu.

Neyse, akşama doğru bizim genç tornacının yolu da kardeşlerinin
gecelediği hana düştü. Zembilini çıkarıp önündeki masaya koyduktan sonra
o güne kadar başından geçen ilginç olayları anlatmaya başladı: "Yaa,
işte böyle! Sofra kuran masalar, altın salan eşekler falan varmış! İyi
de, benim şu zembilimin içindeki hazinenin yanında onlar hiç kalır"
dedi.

Hancının kulakları dikildi: "Bu ne acaba?" diye düşündü. "Bu zembil
çok kıymetli taşlarla dolu olmalı! Dere yatağını üçüncüde bulur!"

Uyku zamanı gelince oğlan zembilini yastık gibi kullanarak başının
altına koydu.

Hancı onun derin bir uykuya daldığını sanarak usulca zembili başının
altından çekip almayı ve yerine bir başkasını koymayı düşündü. Tornacı
bu anı çoktandır bekliyordu. Hancı tam zembili çekmek isterken oğlan,
"Sopa, çık zembilden" dedi. Bunu söyler söylemez sopa sabırsızlandı ve
zembilden çıkarak hancıya adamakıllı bir dayak atmaya başladı. Adam
haykırdı, yalvardı yakardı; ama o bağırdıkça sopa, vuruşlarını
hızlandırdı; sonunda adam yere yığılıp kaldı.

Bunun üzerine tornacı, "Masayla eşeği hemen vermezsen sopa yine
üzerinde dansa başlayacak, ona göre" dedi.

"Aman nolur! Ne istersen vereyim, yeter ki sen şu canavarı yine zembile
sok" diye haykırdı hancı.

Bunun üzerine oğlan, "Hak yerini buldu. Ama sakın onlara bir zarar
verme" dedikten sonra, "Sopa, yerine dön" diye emretti.

Tornacı ertesi gün masayı da, eşeği de yanına alarak babasının evine
döndü. Terzi onu görünce çok sevindi ve bunca zaman ne öğrendiğini
sordu.

"Babacığım, ben tornacı oldum" diye cevap verdi oğlan.

"İyi bir zanaat" dedi babası: "Peki, sen neler getirdin bakayım?"

"Kıymetli bir şey! Zembil içinde bir sopa!"

"Ne? Bir sopa ha? Bunca zahmet bunun için mi? Her ağaçtan böyle bir
sopa kesebilirsin."

"Ama bunun gibisini değil, babacığım! Ben 'Sopa, çık zembilden' dedim
mi, zembilden dışarı fırlıyor ve bana karşı kötü niyetli biri varsa,
onun sırtına binip güzel bir dayak atıyor; ta ki karşısındaki yalvarıp
özür dileyene kadar. Bak, masayla eşeği, ağabeylerimi aldatan hancının
elinden bu sopayla aldım ben! Sen çağır şimdi onları, hısım akrabayı da
davet et. Onları yedirip içireyim, ceplerini de altınla doldurayım"
dedi oğlan.

Yaşlı terzi pek güvenmese de hısım akrabayı topladı.

Tornacı odanın ortasına bir çarşaf serdi, altın salan eşeği de
getirdikten sonra ağabeyine, "Ağabey, konuş onunla" dedi.

Kardeşi, "Hop dedik!" diye seslendi. Aynı anda çarşafa altın paralar
düşmeye başladı; eşek durmak bilmedi, herkesin payına taşıyamayacağı
kadar altın düştü. (Sen de orda olmak isterdin, değil mi?)

Tornacı daha sonra masayı getirdi ve "Ağabey, konuş onunla" dedi.

Ve marangoz "Kurul sofram, kurul!" der demez masanın üzerine bol bol
en güzel tabaklar sıralandı. Terzi o zamana kadar hiç görmediği bir
ziyafete tanık oldu; tüm akrabalar gece yarısına kadar kalıp eğlendiler.

Yaşlı terzi iğneyi, ipliği dirseği ve ütüyü rafa kaldırdı ve üç oğluyla
birlikte neşeli ve mutlu bir hayat yaşadı.

İyi de, üç oğlanın evden kovulmasına neden olan keçi nereye gitti
dersin?

Söyleyeyim sana. Başı çırılçıplak kaldığı için herkesten utandı; bir
tilki yuvasına sığındı.

Tilki yuvasına döndüğünde, karanlıkta parlayan bir çift göz görünce öyle
korktu ki, oradan kaçıverdi. Derken ayıyla karşılaştı.

Ayı, "Ne o, tilki kardeş, yüzün niye böyle asık?" diye sordu.

"Sorma" dedi tilki, "Korkunç bir hayvan yuvama girmiş, kan çanağına
dönmüş gözlerle bana bakıyordu."

"Kovalım onu ordan" diyen ayı, tilkiyle birlikte o yuvaya gidip içeri
baktı. Parıl parıl parlayan gözleri görünce o da ürktü; o canavara
bulaşmaktansa kaçmayı yeğledi.

Ama bu kez arıyla karşılaştı; arı onun keyfinin yerinde olmadığını fark
edince, "Hayrola, ayı! Canın sıkılmışa benziyor, nerde kaldı senin o
neşeli halin?" diye sordu.

"Sen ne diyorsun yahu? Korkunç bir canavar tilkinin mağarasına
yerleşmiş, onu bir türlü kovamıyoruz."

Arı şöyle dedi: "Bak buna üzüldüm işte, ayı. Yolda geçerken yüzüme bile
bakmazsın, ama sanırım size yardım edebilirim."

Ve sonra tilkinin mağarasına uçup orada oturmakta olan keçinin başına
konup burnunu öyle bir soktu ki, keçi "m-e-e-e! m-e-e-eee!" diye
haykırarak oradan kaçtı. Şu saate kadar da onu gören olmadı!
