# author: Gebrüder Grimm
# source: tbc
# url: https://www.grimmstories.com/tr//grimm_masallari/kral_kecisakal
# note: copyright of translation tbc

## Kral Keçisakal 

Bir kralın bir kızı vardı; kız olağanüstü güzeldi. Ama çok kibirliydi;
kendisiyle evlenecek hiçbir erkeği beğenmiyordu; hepsini reddettiği gibi
onlarla alay ediyordu.

Bir defasında kral büyük bir şenlik düzenledi ve uzaktan yakından,
evlenmek isteyen gençleri davet etti. Her biri soyluluk derecesine göre
sıraya girdi: Önce dükler, sonra prensler, kontlar, derebeyleri ve diğer
saygın kişiler. Kralın kızı onların önünden geçti ve her birinde birer
kusur buldu. Bir tanesi çok şişmandı; ona "şarap fıçısı!" dedi. Diğeri
çok uzun boyluydu: "fasulye sırığı!" Üçüncüsü çok kısa boyluydu:
"cüce!" Dördüncüsü soluk yüzlüydü: "ölü suratlı!" Beşincisinin yüzü
kıpkırmızıydı: "horoz ibiği!" Akıncısı biraz kamburdu: "çarpık!"

Yani her birinde bir kusur buldu. Özellikle de aslında iyi bir kral
olan, ancak çenesi biraz eğri olan bir erkekle dalga geçti. "Ayy, şuna
bak!" diyerek güldü, "Çenesi sakallı; keçisakal!" dedi. Ve o günden
sonra o kralın adı "Keçisakal" oluverdi.

Ama babası, kızının orada toplanan damat adaylarıyla alay etmekten başka
bir şey yapmadığını görünce çok kızdı ve kapısının önüne gelecek ilk
dilenciyi damat yapacağına yemin etti.

Birkaç gün sonra penceresinin altında bir çalgıcı şarkı söyleyerek
dilenmeye başladı. Kral bunu duyunca, "Huzuruma gelsin" diye emretti.
Çalgıcı yırtık pırtık giysilerle çıkageldi ve kral ile kızının yanında
bir şarkı söyledikten sonra sadaka istedi.

Kral, "Şarkın hoşuma gitti; sana kızımı eş olarak vermek isterim"
dedi.

Kız çok şaşırdı. Ama kral, "Ben yemin etim, seni kapımı çalan ilk
dilenciye vereceğim diye; sözümü tutacağım" dedi. Kızın karşı koyuşu
bir işe yaramadı. Rahip çağrıldı ve kız dilenciyle evlendi.

Bu iş olduktan sonra kral, "Onu kovma" dedi kızına. "Sen şimdi bir
dilencinin karısı olarak artık bu sarayda kalamazsın! Kocanı al, git
buradan!"

Dilenci karısını elinden tutarak dışarı çıktı; kız yaya yürümek zorunda
kaldı. Büyük bir ormana vardıklarında sordu:

Kimin bu güzel orman?
Kral Keçisakal'ın; onunla evlenseydin senin olurdu.
Ahh, zavallı ben! Keşke Keçisakal'la evlenseydim!

Derken bir yemyeşil bir çayırlığa geldiler. Kız yine sordu:

Kimin bu yeşil çayırlık?
Kral Keçisakal'ın; onunla evlenseydin senin olurdu.
Ahh, zavallı ben! Keşke kral Keçisakal'la evlenseydim.

Daha sonra büyük bir şehre geldiler. Kız yine sordu:

Kimin bu güzel şehir?
Kral Keçisakal'ın; onunla evlenseydin senin olurdu.
Ahh, zavallı ben! Keşke kral Keçisakal'la evlenseydim!

"Her seferinde başka bir koca istemen hoşuma gitmiyor" dedi çalgıcı,
"Ben sana yetmiyor muyum?"

Sonunda ufak bir evceğize geldiler. Kız bu kez:

Aman Tanrım! Ne kadar ufak bir ev!
Kimin acaba?

diye sordu.

"Bu bizim evimiz" diye cevap verdi çalgıcı. "Burada beraber
oturacağız."

Kapı o kadar alçaktı ki, içeri girerken başlarını eğmek zorunda
kaldılar. "Hizmetçiler nerede?" diye sordu kralın kızı.

"Ne hizmetçisi" diye çıkıştı dilenci. "Ne yapmak istiyorsan kendin
yapacaksın! Hadi şimdi ateşi yak, suyu kaynat ve yemek pişir; ben çok
yoruldum."

Ama kralın kızı ateş yakmasını ve yemek pişirmesini bilmiyordu; dilenci
yardım etmek zorunda kaldı.

Şöyle böyle bir ateş yaktılar. İyi kötü yemek yedikten sonra yatağa
yattılar.

Ertesi sabah adam ev işlerini görsün diye onu erkenden kaldırdı.

Birkaç gün şöyle böyle yaşadıktan sonra yiyecekleri bitti.

Adam, "Hanım, bu iş böyle yürümez! Hep hazırdan yiyoruz ve hiç para
kazanmıyoruz. Sen sepet örmeye başla" dedi.

Sonra dışarı çıktı; söğüt dalları keserek eve getirdi. Karısı sepet
örmeye başladı, ama sert dallar narin ellerinde hep yara açtı.

"Bu iş olmuyor" dedi adam, "Sen en iyisi iplik çek! Belki daha iyi
yaparsın!"

Kralın kızı oturup iplik çekmeyi denedi; ama sert ipler parmaklarını
keserek kanattı.

Adam, "Elinden hiçbir iş gelmiyor senin! Beni de mahvettin! Neyse,
çanak çömlek ticareti yapayım bari! Sen pazar yerine çık ve malları
satmaya bak" dedi.

Karısı, "Ama babamın adamları beni orada satış yaparken görürse, alay
ederler" diye karşılık verdi. Ancak bunun bir yararı olmadı; açlıktan
ölmemek için bu işi yapmak zorunda kaldı.

Önce işler iyi gitti; kadın çok güzel olduğu için müşterisi çoğaldı ve
onun istediği fiyata mal almaktan çekinmediler. Hatta bazısı para
verdiği halde çanak çömleği almadı bile. Böylece kazandıklarıyla
geçinmeye çalıştılar.

Adam yeni çanak çömlek yaptı. Kadın onları pazarda sergileyerek satışa
başladı. Derken sarhoş bir süvari atıyla çanak çömleği darmadağınık
ederek kırdı; her şey paramparça oldu.

Kadın ağlamaya başladı; korkudan ne yapacağını bilemedi. "Ben ne
yapayım şimdi" diye sızlandı. "Kocam ne der!" Eve giderek başına
gelen talihsizliği anlattı.

"Ne diye bunlarla pazarın en dış köşesine yerleşirsin ki?" diye
serzenişte bulundu adam. "Ağlamayı kes artık; anlaşılan sen hiçbir iş
yapamayacakın! Ben kralın sarayına gitmiştim; orada aşçı yardımcısına
ihtiyaç duyup duymadıklarını sordum. Seni alacaklarına dair bana söz
verdiler. Yemek de onlardan olacak."

Ve böylece kralın kızı aşçı yardımcısı oldu ve en ağır işleri yapmak
zorunda kaldı. İki cebini de kavanozla doldurarak eve taşıyor, o yemek
artıklarını kocasıyla paylaşarak beslenmeye çalışıyordu.

Derken, kralın en büyük oğlunun düğünü kutlanacaktı. Zavallı kadın
saraya gitti; salonun kapısı önüne dikildi; seyretmek istiyordu. Işıklar
yandığında birbirinden güzel insanlar içeri girdi; her şey o kadar
görkemliydi ki!

İşte o anda kendisini yoksulluğa sürükleyen o anlamsız gururu ve
alaycılığı hatırına gelince yüreği burkuldu. İçeri dışarı taşınan nefis
yemekleri gördü, kokuları burnuna kadar geldi; hizmetçilerin ara sıra
ona attıkları kemikli etleri çanağına doldurarak eve götürmek istedi.

Tam o sırada kralın oğlu salona girdi; giysisi ipekli kadifedendi;
boynuna altın bir zincir geçirmişti. Güzel kadını kapı önünde görünce
elini uzatarak onunla dans etmek istedi.

Ama kadın reddetti ve çok şaşırdı.

Çünkü karşısındaki kral Keçisakal'dı! Evlenme teklifini geri çevirip
alay ettiği adam! Direnişi fayda vermedi; adam onu salona çekti. O
sırada kadının cebinden sarkan ip kopuverdi; çanaklar yere düştü;
içindeki çorba etrafa yayıldı. Herkes gülmeye ve dalga geçmeye başladı.
"Keşke yer yarılsa da, içine girsem" diye içinden geçirdi kadın. Hemen
kapıya koştu ve kaçmak istedi. Ama bir adam onu merdivende yakalayarak
geri getirdi. Kadın ona dikkatle baktı, bu yine kral Keçisakal'dı! Adam
ona dostça, "Korkma" dedi. "O fakir evde birlikte oturduğun
çalgıcıyla ben aynı kişiyiz! Sana olan aşkımdan ötürü kimliğimi
değiştirdim. Çanak çömleğini paramparça eden süvari de bendim! Hepsini,
senin o anlamsız gururunu kırmak için yaptım. Benimle alay ettiğin için
senin o kibrini cezalandırmak istedim"

Kadın acı acı ağlayarak, "Çok büyük haksızlık ettim" dedi. "Senin
karın olmaya layık değilim ben."

Ama kral, "Üzülme! Kötü günler geçmişte kaldı; şimdi düğünümüzü
yapalım" dedi.

Derken saray kadınları onu en güzel giysilerle süsledi. Babası da
çıkageldi.

Tüm saray halkı kral Keçisakal'ın düğününü kutladı.

Asıl eğlence şimdi başlıyordu. Keşke şenle ben de orda olsaydık!
