# author: Gebrüder Grimm
# source: tbc
# url: https://www.grimmstories.com/tr//grimm_masallari/horoz_tunegi
# note: copyright of translation tbc

## Horoz Tüneği 

Bir zamanlar bir büyücü vardı, bir gün bir sürü insanın toplandığı bir
meydanda hünerlerini göstermeye başladı. Bu arada bir horoza sanki tüy
kadar hafifmiş gibi bir kalas taşıttı. Ama seyirciler arasında bir kız
vardı, dört yapraklı bir yonca bulmuştu; işte bu yüzden kafası
çalışıyordu ve gözbağcılığına inanmıyordu. Nitekim horozun taşıdığı o
kalasın aslında bir saman çöpü olduğunu gördü.
"Heey, millet!" diye seslendi. "Bunun kalas değil de saman çöpü
olduğunu görmüyor musunuz?"
Az sonra büyü bozuldu, onun haklı çıktığını gören halk küfürler ve
hakaretler yağdırarak büyücüyü kovdular. Ama o için için "Ben
intikamımı almayı bilirim" diye söylendi.
Bir süre sonra kızın düğünü olacaktı; giyinip kuşandı, büyük bir gelin
alayıyla birlikte nikâhın kıyılacağı kiliseye doğru yola koyuldu; derken
karşılarına suları kabara kabara akan bir dere çıktı. Üzerinde ne bir
geçit vardı ne de bir köprü. Ama gelin çok çevikti; giysilerini yukarı
çekerek derenin üzerinden atlamak istedi. Tam suyun başına gelmişken bir
adam -ki bu büyücüden başka biri değildi- şöyle seslendi:
"Sen kör müsün kız? Nerde dere var ki?" diye seslendi.
İşte o zaman kızın gözleri açıldı, yarı beline kadar çektiği
giysileriyle su başında değil de, bir çiçek tarlasında bulunduğunu
gördü.
Bunu herkes gördü elbette ve genç kızı kahkahalarla ve küfürlerle
kovdular.
