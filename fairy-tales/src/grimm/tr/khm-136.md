# author: Gebrüder Grimm
# source: tbc
# url: https://www.grimmstories.com/tr//grimm_masallari/demir_hans
# note: copyright of translation tbc

## Demir Hans 

Bir zamanlar bir kral vardı. Sarayının bulunduğu yerdeki kocaman ormanda
her türlü vahşi hayvan yaşamaktaydı.
Bir gün avcılarından birini bir ceylan vursun diye ormana yolladı. Ama
avcı geri dönmedi.
"Herhalde başına bir şey geldi" diyen kral, ertesi gün onu aramak
üzere iki avcı daha gönderdi, ama onlar da geri gelmedi. Üçüncü gün tüm
avcılarını çağırdı ve "Bütün ormanı arayın, üçünü de bulmadan geri
dönmeyin!" dedi. Ne var ki, hiçbiri geri dönmedi. Yanlarına aldıkları
av köpeklerini de gören olmadı.
O günden sonra kimse ormana gitmeye cesaret edemedi. Kral derin bir
sessizliğe bürünerek yalnızlığa itildi. Arada sırada başının üzerinde
bir kartal ya da atmaca uçtuğu oluyordu.
Bu böylece dört yıl sürdü. Derken yabancı bir avcı kralın huzuruna
çıkarak iş istedi, hatta o tehlikeli ormana da girebileceğini söyledi.
Ama kral buna razı gelmedi ve "Orası uğursuz bir yer, oraya gidersen
sen de ötekilerin akıbetine uğrarsın" dedi.
"Efendim, ben bunu göze alıyorum, çünkü ben hiçbir şeyden korkmam!"
diye cevap verdi avcı. Köpeğini yanma alarak ormana daldı. Çok geçmeden
köpeği vahşi bir hayvanın peşine takıldı, ama henüz birkaç adım atmıştı
ki, derin bir bataklığa saplandı. Aynı anda sudan çıplak bir kol
uzanarak hayvanı aldığı gibi dibe çekti. Avcı bunu görünce geri döndü,
yanına üç adam aldı ve hepsi ellerindeki kovalarla bataklığın suyunu
boşalttı. Dibe geldiklerinde orada vahşi bir adamın yatmakta olduğunu
gördüler. Adamın bütün vücudu kahverengiydi, paslı demiri andırıyordu.
Yüzünü örten saçları ta dizlerine kadar uzamıştı. Onu iplerle bağlayarak
saraya götürdüler.
Bu vahşi adamı her gören şaşıp kaldı. Kral onu demir bir kafese kapattı
ve kapısını açanı ölüm cezasına çarptıracağını ilan ederek anahtarını da
saklaması için kraliçeye verdi.
Artık herkes korkusuzca ormana gidebilirdi.
Kralın sekiz yaşında bir oğlu vardı. Oğlan bir gün sarayın avlusunda
oynarken altın topunu kafese kaçırdı. Bunun üzerine vahşi adama "Topumu
geri ver!" dedi.
"Bana şu kapıyı açmadan topu sana vermem!" diye cevap verdi adam.
"Olmaz! Bunu yapamam, kral yasakladı!" diyen oğlan koşarak oradan
uzaklaştı.
Ertesi gün oğlan yine gelerek topunu istedi.
Vahşi adam "Kapıyı aç!" dedi, ama çocuk razı olmadı.
Üçüncü gün kral avlanmak üzere ormana gitti. Oğlan yine kafesin yanına
vararak, "İstesem de kapıyı açamam, çünkü anahtarı bende değil" dedi.
"Anahtar annenin yastığının altında, gidip alabilirsin" diye cevap
verdi adam.
Topundan başka bir şey düşünemeyen oğlan her türlü uyarıyı göz ardı
ederek anahtarı alıp getirdi. Kapıyı açmak zor oldu, oğlan parmağını
sıkıştırdı.
Neyse, kapı açılır açılmaz vahşi adam dışarı çıktı, oğlana altın topunu
verdikten sonra oradan sıvışmaya kalkıştı.
"N'olur gitme! Yoksa dayak yerim!" dedi oğlan.
Vahşi adam geri döndü ve onu da sırtına alarak hızlı adımlarla oradan
uzaklaştı.
Kral geri döndüğünde kafesi boş bulunca, karısına bunun nasıl olduğunu
sordu. Kadının hiçbir şeyden haberi yoktu, anahtarı aradıysa da
bulamadı. Oğluna seslendi, ama hiçbir cevap alamadı.
Kral oğlunu aramak için her tarafa adamlarını saldı, ama onlar da hiçbir
şey bulamadı. Kral neler olabileceğini tahmin etti, bunun üzerine bütün
saray yas tuttu.
Vahşi adam ormana daldıktan sonra sırtındaki oğlanı yere indirip ona,
"Anneni ve babanı artık hiç göremeyeceksin. Bundan sonra sana ben
bakacağım, çünkü sen beni kurtardın ve sana acıdım. Her istediğimi
yerine getirirsen yanımda rahat edersin. Dünyada hiç kimsenin sahip
olamadığı kadar altın ve hazine var bende" dedi.
Oğlana yosunlardan bir yatak yaptı, o da hemen yatıp uyudu.
Ertesi gün birlikte bir kuyunun başına vardılar.
"Şu altın kuyuyu görüyor musun? Kristal gibi aydınlık ve tertemiz. Sen
burada nöbet tutacaksın; dikkat et içine bir şey düşmesin. Yoksa
kirlenir. Emrimi yerine getirdin mi diye her akşam gelip bakacağım"
dedi adam.
Oğlan kuyunun başına oturdu; içinde bazen altın bir balık ya da altın
bir yılan görünüyordu. İçine hiçbir şey düşmemesi için hep dikkat etti.
Bir keresinde parmağı öyle acıdı ki, ister istemez elini suya soktu.
Hemen çekti, ama parmağı altına bulaşmıştı bir kere; ne kadar silmeye
çalıştıysa da yararı olmadı.
Akşam olunca Demir Hans çıkageldi ve oğlanı görünce "Kuyuya ne oldu?"
diye sordu.
"Hiç" diye cevap veren oğlan, görülmemesi için parmağını arkasında
sakladı.
"Sen parmağını kuyuya sokmuşsun! Bu seferlik seni affediyorum, ama
dikkat et bir daha kuyuya bir şey girmesin!" dedi adam.
Ertesi sabah oğlan yine kuyunun başına geçerek nöbet tuttu. Parmağı yine
acımaya başlayınca onu saçlarının arasında gezdirdi; ne yazık ki o
sırada saçının bir teli kuyuya düştü; hemen alıp çıkardı, ama saçının o
teli altına dönüşmüştü.
Demir Hans yine çıkageldi, neler olduğunu çok iyi biliyordu. "Saçını
kuyuya düşürmüşsün!" dedi. "Hadi bunu da görmemiş olayım, ama aynı
hatayı üçüncü kez yaparsan kuyu pislenmiş olacak, o zaman benim yanımda
kalamazsın!"
Üçüncü gün oğlan yine kuyu başındaydı; ne kadar acısa da parmağını
yerinden oynatmadı. Ama zaman bir türlü geçmek bilmiyordu. Suda kendi
yüzünü görmek istedi. Bu nedenle kuyuya iyice sarktı ve bu arada
omuzlarına kadar uzanan saçları suya değdi. Oğlan hemen doğruldu, ama
saçları altın sarısına dönüşmüştü ve güneş altında pırıl pırıl
parlamaktaydı. Onun ne kadar korktuğunu tahmin edebilirsiniz! Hemen
cebinden mendilini çıkararak, adam görmesin diye başını sardı.
Adam yine geldiğinde her şeyi biliyordu. "Çıkar şu mendili başından"
dedi.
Altın sarısı saçlar meydana çıktı. Oğlan ne kadar özür dilediyse de bir
yararı olmadı.
"Sınavı geçemedin, artık burada kalamazsın. Git, başının çaresine bak.
Yoksulluğun ne demek olduğunu göreceksin o zaman. Ama aslında iyi kalpli
olduğun için sana bir iyilikte bulunacağım: ne zaman başın sıkışırsa,
ormana git ve Demir Hans diye seslen. Ben çıkar gelirim ve sana yardım
ederim. Ben tahmin edemeyeceğin kadar güçlüyüm; altın ve gümüşten
hazinem bitmez tükenmez!" dedi adam.
Kralın oğlu ormandan ayrıldı, az gitti uz gitti, dere tepe düz gitti,
derken büyük bir şehre geldi. Geçinebilmek için kendine iş aradı, ama
bulamadı. Sonunda saraya giderek oraya sığınmak istedi. Saraydakiler
ondan nasıl yararlanabileceklerini bilemedi, ama oğlandan hoşlandıkları
için yanlarında kalmasına göz yumdular. Önce onu aşçıbaşının yanına
verdiler.
Aşçıbaşı ona odun ve su taşıma görevi verdi, aynı zamanda da ocağa
bakacaktı. Bir gün başka adam olmadığı için krala yemeğini tepsi içinde
o götürdü. Altın saçları görünmesin diye başına bir şapka geçirdi. Kral
hiç böyle bir şey görmemişti. "Kralın huzuruna şapkayla çıkılmaz, çıkar
onu başından!" diye gürledi.
"Ah efendim, çıkaramam" dedi oğlan ve ekledi: "Çünkü başımda bit
var."
Kral aşçıyı çağırtarak "Nasıl olur da böyle bir oğlanı yanında
çalıştırırsın?" diye azarladı ve onu hemen kovmasını söyledi.
Ama oğlana acıyan aşçı onu bahçıvanın yanına verdi.
O günden sonra oğlan hep fidan dikti, çiçek suladı, toprak kazdı.
Rüzgâr, yağmur demeden hep bahçede çalıştı.
Bir yaz günü çok sıcak bir havada, bahçede çalışırken serinlemek için
başından şapkasını çıkardı. Güneş saçlarına vurunca pırıl pırıl bir ışık
prensesin yatak odasına yansıdı. Kız ne oluyor diye yerinden fırladı.
Oğlanı görünce ona "Bana bir demet çiçek getir!" diye seslendi. Oğlan
hemen şapkasını başına geçirdi. Kopardığı bir demet yabani çiçeği sarıp
sarmalayarak kıza götürmek üzere merdivenden çıkarken bahçıvan onu
gördü.
"Nasıl olur da prensese böyle kötü çiçek götürürsün? Hemen git, en
güzel ve en nadir çiçeklerden bir demet yap!" dedi. Ama oğlan, "Hayır,
yabani çiçekler daha güçlüdür, onun daha hoşuna gidecek!" diye cevap
verdi.
Odasına vardığında, "Şapkanı çıkar, benim önümde böyle durman yakışık
almaz!" dedi prenses.
"Çıkaramam, kafamda bit var!" dedi oğlan. Ama kız zorla onun şapkasını
çıkarınca oğlanın o şahane altın sarısı saçları omuzlarına döküldü.
Oğlan oradan kaçmak istedi, ama kız onu kolundan yakalayarak bir avuç
dolusu altın para verdi.
Oğlan oradan çıktı, ama kızın verdiği şeye hiç dikkat etmeden, olduğu
gibi bahçıvana uzattı. "Al bunları, çocuklarına ver, oynasınlar!"
dedi.
Ertesi gün prenses onu yine çağırarak bir demet kır çiçeği getirmesini
istedi. Oğlan geri döndüğünde yine başından şapkasını çekip almayı
denedi, ama oğlan her iki eliyle şapkasını sımsıkı başında tuttu. Bunun
üzerine kız ona yine bir avuç dolusu altın verdi. Ama oğlan bunu kendine
saklamayıp oyuncak diye bahçıvanın çocuklarına hediye etti.
Üçüncü gün de aynı şey oldu; kız oğlanın şapkasını alamadı. Üstelik
oğlan onun altınını istemedi.
Derken günün birinde savaş çıktı. Kral halkını topladı; düşmanın gücünü
ve kendi ordusunun bu düşmana karşı koyup koyamayacağını bilemiyordu.
Bunun üzerine oğlan "Ben artık büyüdüm, ben de savaşmak istiyorum, bana
bir at verin" dedi.
Herkes güldü ve "Biz gidiyoruz. Ahıra git bak, sana bir at bıraktık!"
dediler.
Onlar gittikten sonra oğlan ahıra girerek o atı çıkardı; hayvanın bir
bacağı sakattı ve topallaya topallaya yürüyordu.
Oğlan buna aldırmadan atına atlayarak karanlık ormana gitti. Orman
kenarına vardığında üç kez "Demir Hans!" diye haykırdı. Güçlü sesi
ağaçlar arasında yankılandı. Derken vahşi adam çıkageldi ve "Ne
istiyorsun?" diye sordu.
"Safkan ve güçlü bir at istiyorum, savaşa gideceğim."
"İstediğin olsun! Daha fazlasını da vereyim."
Vahşi adam ormana geri döndü ve aradan çok geçmeden bir seyis çıkageldi.
Yanında safkan bir at vardı; hayvan burnundan soluyor ve yerinde
duramıyordu. Ardında da zırhlara bürünmüş bir alay savaşçı vardı.
Hepsinin kılıçları güneşte parlıyordu.
Oğlan, sakat atını seyise teslim ettikten sonra öbür ata binerek
askerlerinin başına geçti.
Savaş yerine vardığında kralın adamlarından çoğu ölmüştü, kalanları da
ölmek üzereydi. Oğlan zırhlı askerleriyle fırtına gibi düşmana çullandı
ve kendisine karşı çıkan herkesi saf dışı bıraktı. Onlar kaçmak
istediyse de, oğlan peşlerini bırakmayarak tek bir kişiyi bile sağ
bırakmadı. Daha sonra, kralın yanma döneceğine adamlarını alarak yine
ormana döndü ve Demir Hans'a seslendi.
"Ne istiyorsun?" diye sordu vahşi adam.
"Al senin şu yağız atını, bana üç bacaklı hayvanımı geri ver" dedi
oğlan.
Kral savaştan dönünce kızı onun yanına vararak kazandığı zaferden ötürü
babasını kutladı.
"Zaferi kazanan ben değilim" dedi babası, "yabancı bir şövalye
adamlarıyla geldi, o kazandı."
Prenses bu yabancı adamın kim olduğunu bilmek istedi, ama bunu kral da
bilmiyordu. "Kendisi düşmanı kovaladı, ama onu bir daha göremedim"
dedi.
Kız saraydaki bahçıvana yanında çalışan oğlanı sordu. Bahçıvan gülerek
şöyle dedi: "Az önce topal atıyla çıkageldi, herkes onunla alay etti.
Bizim topal atlı gelmiş dediler ve Hangi köşede gizlenip pinekledin diye
sordular. O da, 'Ben elimden gelenin en iyisini yaptım, ben olmasaydım
haliniz yaman olurdu' diye cevap verdi. Bunun üzerine daha da fazla
güldüler."
Kral kızına şöyle dedi: "Üç gün sonra büyük bir şenlik düzenleyeceğim.
Sen ortaya bir altın elma fırlatacaksın, belki o yabancı çıkagelir!"
Şenlik her yana duyurulunca oğlan yine ormana girerek Demir Hans'a
seslendi.
"Ne istiyorsun?" diye sordu Demir Hans.
"Prensesin atacağı altın elmayı yakalamayı."
"Tamam, onu yakalamış bil! Ama giyimin kuşamın kırmızı olacak ve mağrur
bir tilkiye binmiş olacaksın" dedi Demir Hans.
Yarışma günü gelince oğlan da yarışmacılar arasında yer aldı, ama kimse
onu tanımadı.
Prenses öne doğru çıkarak altın elmayı fırlattı, ama kimse onu oğlandan
önce yakalayamadı. Üstelik elmayı kaptıktan sonra hiç vakit kaybetmeden
oradan çekip gitti.
İkinci gün Demir Hans onu beyazlara büründürerek altına yağız bir at
verdi. Oğlan yine altın elmayı yakaladıktan sonra hiç durmadan oradan
uzaklaştı.
Kral çok öfkelendi. "Böyle bir şey olamaz, kendisi huzuruma çıkıp bana
adını söyleyecek!" diye bağırdı.
Buna göre elmayı bu kez yakalayan şövalye hemen uzaklaşıp giderse peşine
düşülecek, kendi arzusuyla dönmezse yaka paça alınıp kralın huzuruna
getirilecekti!
Üçüncü gün oğlan, Demir Hans'tan siyah bir giysi ve takımlarla bir Arap
atı aldı ve yine altın elmayı kapıverdi. Oradan kaçmak isterken kralın
adamları peşine takıldı. O kadar yaklaştılar ki, birisi kılıcıyla oğlanı
ayağından yaraladı. Buna rağmen oğlan kendisini kurtardı. Atı öyle bir
sıçrayış yaptı ki, başındaki miğfer yere düştü ve herkes onun altın
saçlarını gördü. Dönerek krala bunu anlattılar.
Ertesi gün prenses bahçıvana yine yanında çalışan oğlanı sordu.
"Bahçede çalışıyor, o da şenliklere katılmıştı, dün akşam geri döndü.
Çocuklarıma üç tane altın elma getirdi!" dedi bahçıvan.
Kral onu yanma çağırdı. Oğlan çıkageldi, başında yine şapkası vardı. Ama
prenses hemen onu yanına çağırarak başındaki şapkayı çekip aldı. Oğlanın
altın saçları omuzlarına dökülüverdi, o kadar yakışıklıydı ki, herkes
şaşakaldı.
"Her defasında değişik giysilerle gelen ve üç altın elma kazanan
şövalye sen miydin?" diye sordu kral.
"Evet, işte elmalar!" diyen oğlan, onları cebinden çıkararak krala
verdi. "Daha fazla kanıt istiyorsanız, işte peşime düşen adamlarınızın
bacağımda açtığı yara! Düşmana karşı size savaşı kazandıran şövalye de
benim!" diye ekledi.
"Tüm bunları yaptığına göre sen bahçıvan falan değilsin. Söyle bana
bakayım, sen kimin oğlusun?"
"Benim babam güçlü bir kraldır. Benim de tonlarca altınım var, canımın
istediğinden de fazla!"
"Anlıyorum" dedi kral. "Sana teşekkür borçluyum. Hoşuna gidecek bir
şey yapabilir miyim bari?"
"Evet" diye cevap verdi oğlan, "Sizden evlenmek üzere kızınızı
istiyorum!"
"Babam buna karşı çıkmaz; ben onun altın saçlarını daha önce görmüş ve
bahçıvan olmadığını anlamıştım zaten" dedi prenses ve yanına vararak
oğlanı öptü.
Düğüne oğlanın annesiyle babası da geldi. Çok neşeliydiler; sevgili
oğullarını görmekten neredeyse ümidi kesmişlerdi.
Düğün sofrasına oturduklarında birden müzik kesildi, kapılar açıldı ve
içeriye maiyetiyle birlikte görkemli bir kral girdi. Oğlana doğru
yürüdü, onu kucakladı ve şöyle dedi: "Ben Demir Hans'ım. Bana büyü
yapılmıştı ve vahşi bir adama dönüşmüştüm, ama sen beni kurtardın. Sahip
olduğum tüm hazineler senin olsun!"
