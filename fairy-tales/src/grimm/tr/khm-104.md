# author: Gebrüder Grimm
# source: tbc
# url: https://www.grimmstories.com/tr//grimm_masallari/akilli_insanlar
# note: copyright of translation tbc

## Akıllı İnsanlar 

Bir gün bir köylü, gürgen ağacından yapılmış bastonunu bir köşeden
alarak karısına şöyle dedi: "Hanım, ben şehre iniyorum, üç gün sonra
dönerim. Bu arada hayvan taciri gelebilir, kendisi bizden üç tane inek
satın alacaktı, inekleri verebilirsin, ama karşılığında iki yüz lira
alacaksın, ona göre! Anladın mı?"

"Sen git! Merak etme, ben hallederim" diye cevap verdi karısı.

"Sen mi halledeceksin! Ufakken başının üstüne düşmüşsün, kafan bugün
bile çalışmıyor" dedi kocası. "Sakın bir enayilikte bulunma: Sonra
sana öyle bir sopa çekerim ki, izi bir yıl kalır; bilmiş olasın" dedi
kocası ve sonra yola çıktı.

Ertesi sabah hayvan tüccarı çıkageldi; kadın onunla fazla konuşmadı.

Adam ineklere baktı; kadın fiyatını söyledi.

Adam, "Kabul" dedi. "Kardeşler arasında paranın lafı mı olur?
Hayvanları alıp götürüyorum şimdi."

Kadın hayvanları çözerek ahırdan dışarı çıkardı. Adam onları alıp
gitmeye hazırlanırken kadın kolundan tutarak, "Önce iki yüz lira ver
bakalım! Yoksa hayvanları bırakmam" dedi.

"Doğru" diye cevap verdi adam, "Para kesemi yanıma almayı unutmuşum.
Ama merak etme; emin ol ödeyeceğim, iki ineği şimdi alayım, üçüncüsünü
kaparo olarak sana bırakayım."

Kadının aklı bu işe yattı ve iki ineği adama verirken, "Nasıl akıllı
davrandığımı görünce Hans kim bilir ne sevinecek" diye düşündü.

Ve kocası, dediği gibi, üçüncü gün eve geldi ve hayvanların satılıp
satılmadığını sordu.

"Elbette satıldı, Hanscığım" diye cevap verdi kadın. "Senin dediğin
gibi, iki yüz liraya! Aslında o kadar etmez, ama adam pazarlık bile
yapmadı."

"Para nerde?" diye sordu köylü.

"Para bende değil" diye cevap verdi kadın. "O para kesesini evinde
unutmuş, ama yakında parayı getirecek; hatta karşılığında kaparo
bıraktı."

"Ne kaparosu?" diye sordu adam.

"Uç inekten birini bıraktı. Parayı ödemeden onu vermeyiz! Akıllı
davrandım da en küçük hayvanı alıkoydum, az yem yer nasılsa!"

Adam öyle öfkelendi ki, karısına hak ettiği cezayı vermeye kalktı. Ama
sonra vazgeçti ve "Dünyada senden daha aptal bir kadın yoktur! Ama beni
üzüyorsun hep! Şimdi şehre ineceğim ve üç gün bekleyeceğim; bu süre
içinde senden daha budala birini bulursam seni cezalandırmayacağım, ama
bulamazsam hak ettiğin cezayı çekeceksin" dedi.

Şehrin caddelerinden birinin kaldırımına oturdu ve olacakları bekledi.
Derken parmaklıklı bir öküz arabası geçti önünden. Bir kadın bağlanmış
saman balyasının üstüne oturacağı ya da öküzün yanı sıra yürüyeceği
yerde arabanın içinde ve ayakta durmaktaydı.

Adam tam aradığım kişi diye aklından geçirdi. Ve arabanın önüne geçerek
bir sağa bir sola oynayıp zıplamaya başladı.

Kadın ona, "Ne istiyorsunuz? Seni tanımıyorum. Nerden geliyorsun
böyle?" diye sordu.

"Ben buraya cennetten düştüm; bir daha nasıl yukarı çıkarım,
bilmiyorum; beni arabanla oraya götürür müsün?"

"Hayır, çünkü yolu bilmiyorum. Ama cennetten düştüğüne göre, bana
kocamın nasıl olduğunu söyler misin? Kendisini üç yıl önce kaybettim de!
Onu muhakkak görmüşsün- dür?"

"Gördüm tabii. Ama orada herkesin durumu pek iyi değil. Senin kocan
koyun güdüyor, ama hayvanlar onu çok yoruyor, durmadan dağa ya da ormana
kaçıyorlar. O da onları toplayıncaya kadar hep peşlerinden koşuyor. Bu
yüzden giysileri paramparça oldu. Orada terzi de yok. Masallardan
bilirsin Aziz Petrus'u, işte o içeri hiç kimseyi sokmuyor"

"Bak sen şu işe" dedi kadın. "Ne diyeceğim, biliyor musun? Sana onun
dolaptaki bayramlık elbiselerini vereyim, zahmet olmazsa götür ona
ver!"

"Olmaz" dedi köylü. "Elbiseleri cennete ben sokamam. Kapı önüne biri
gelir alır."

"Dinle" dedi kadın, "Dün çok buğday sattım, karşılığında da çok para
aldım. Sen para kesesini cebine sokarsan kimse fark etmez."

"Hatırın için yapayım bunu bari" diye cevap verdi köylü.

"Sen dur burda bekle, ben eve gidip para kesesini alayım, hemen
gelirim. Ben saman balyasının üzerine oturmuyorum, hayvana ağırlık
olmasın diye hep ayakta duruyorum" dedi kadın.

Ve öküzleri dehledi. Köylü, "Kadın aklını kaçırmış galiba. Parayı
gerçekten getirirse karım şansına dua etsin" diye düşündü.

Aradan çok geçmedi; kadın koşa koşa parayı getirip onu kendi eliyle
adamın cebine soktu. Gitmeden önce de, katlanacağı zahmet için adama hep
teşekkür yağdırdı.

Daha sonra eve gelince tarladan dönmüş olan oğluyla karşılaştı. Ona
başına gelenleri anlattıktan sonra şöyle dedi: "Kocama bir şey gönderme
fırsatını bulduğum için çok seviniyorum. Cennette bir şeye ihtiyacı
olduğu kimin aklına gelirdi ki!"

Oğlu çok şaşırdı. "Anacığım, cennetten kolay kolay biri çıkıp gelmez.
Ben hemen gidip o adamı bulayım; bana cenneti anlatsın, oradaki çalışma
koşullarını falan" dedi.

Atını hazırladıktan sonra hemen yola çıktı. Adamı buldu; söğüt ağacının
altına oturmuştu; kesedeki paraları saymakla meşguldü.

"Cennetten gelen adamı gördün mü?" diye sordu oğlan.

"Evet" diye cevap verdi adam, "Tekrar yola çıktı, dağ yolunu tuttu; o
yol kestirmeymiş. Atını hızlı sürersen ona yetişebilirsin."

"Öff" dedi oğlan, "Bütün gün at üstünde olmak beni mahvetti,
yorgunluktan ölüyorum. Sen o adamı tanıyorsun, benim atıma bin, söyle
ona buraya gelsin!"

"Hoppala! Bu da fitili eksik lambalardan biri" diye düşündü. Sonra
"Senin hatırını kıracak değilim ya" diyerek atına atladığı gibi yola
çıktı.

Oğlan gece yarısına kadar beklediyse de adam geri dönmedi. "Mutlaka
cennetteki adamın acele yapacak işi vardı ki, hâlâ geri dönemedi. Babama
verilmek üzere atı teslim etmiş olmalı" diye düşündü.

Eve dönerek olan bitenleri annesine anlattı; babası hep yayan yürümesin
diye ona at gönderdiğini söyledi.

"İyi yapmışsın" diye cevap verdi kadın. "Sen nasılsa gençsin,
yürüyebilirsin."

Köylü eve dönünce atı, beleşten elde ettiği ineğin yanına bağladı. Sonra
karısına, "Hanım, şanslıymışsın, senden daha budala iki kişi buldum. Bu
kez dayak yemekten kurtuldun, yani şimdilik erteliyorum" dedi.

Sonra piposunu yaktı ve emektar koltuğuna kurularak, "İyi bir iş
çıkardım" dedi ve "İki inek karşılığında bir at ve bir kese dolusu
para kazandım. Budalalık hep böyle şeyler kazandıracaksa, eyvallah"
diye düşündü.

O böyle düşündü, ama sen insanlık açısından yine de o budalaları tercih
edersin!
