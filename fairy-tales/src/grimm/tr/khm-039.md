# author: Gebrüder Grimm
# source: tbc
# url: https://www.grimmstories.com/tr//grimm_masallari/cuceler
# note: copyright of translation tbc

## Cüceler 

**Birinci Masal**

Bir zamanlar bir kunduracı vardı, elinde olmayan sebeplerle fakir düştü;
bir çift pabuçluk deriden başka hiçbir şeyi kalmadı.

O akşam bir çift pabuçluk deriyi kesti, ertesi gün işleyecekti. İçi
rahat olduğu için sakin sakin yatağa yattı, duasını yaptıktan sonra
uyudu.

Ertesi sabah yine duasını yapıp işe başlayacağı sırada tezgâhın üzerinde
bir çift pabucun hazır olduğunu gördü. Çok şaşırdı ve ne diyeceğini
bilemedi. Pabuçları eline alarak inceledi. O kadar güzel çalışılmıştı
ki, tek bir hatalı dikişe bile rastlamadı; sanki usta elinden çıkmıştı.

Derken bir müşteri çıkageldi, pabuçları çok beğendi ve hemen karşılığını
parayla ödedi. Kunduracı bu parayla iki çift pabuçluk deri satın aldı.
Akşamından onları kesti, ertesi sabah şevkle işe başlayacaktı. Ancak
buna gerek kalmadı; yataktan kalktığında yine tezgâhın üzerinde iki çift
pabuç hazırdı. Bunların da müşterisi çıktı ve kunduracı bu kez kazandığı
parayla dört çift pabuçluk deri satın aldı.

Ertesi sabah tamamlanmış dört çift pabuç buldu. Bu iş hep böyle sürüp
gitti: akşamdan hazırladığı deriler, ertesi sabah pabuca dönüşüyordu.
Kısa zamanda zengin oluverdi.

Noele yaklaştıkları bir akşam adam yine deri kesti ve yatmadan önce
karısına şöyle dedi: "Bu gece uyanık kalsak da, bize kim böyle yardım
ediyor, bir görsek; olmaz mı?"

Karısı razı oldu; odanın bir köşesinde asılı giysilerin arkasına
saklandılar ve dikkat kesildiler.

Tam gece yarısı iki tane çıplak ve sevimli cüce göründü; ikisi de
tezgâhın başına geçerek çalışmaya başladı; ufacık parmaklarıyla öyle
çabuk köseleyi delmeye, dikmeye, çekiçle inceltmeye başladılar ki,
kunduracı hayretler içinde kaldı ve gözlerini onlardan ayıramadı.

Cüceler işleri bitene kadar hiç durmadan çalıştılar; sonra pabuçları
tezgâhın üzerine bırakarak hemen ortadan yok oldular.

Ertesi sabah kadın şöyle dedi: "Cüceler bizi zengin etti, biz de onlara
teşekkür etmeliyiz. Baksana, onlar hep çıplak dolaşıyor! Üzerlerine
giyecek bir şeyleri yok; herhalde üşüyorlardır. Ne dersin? Ben onlara
gömlek, ceket, pantolon dikeyim; yün çorap öreyim. Sen de her birine
birer çift pabuç yap!"

Adam, "Seve, seve" dedi.

Söylediklerini yaptılar, sonra giysileri ve pabuçları tezgâh üstüne
koyduktan sonra, cücelerin nasıl davranacaklarını görmek üzere
saklandılar.

Gece yarısı cüceler hoplaya zıplaya çıkageldi; hemen tezgâhın başına
geçip çalışmak istediler. Orada kesilmiş deri yerine hazır elbiseler
bulunca çok şaşırdılar, ama sonra çok sevindiler. Hemen o güzel
elbiseleri giydiler, üzerlerine tam geldi. Bu kez bir şarkı tutturdular:

Yakışıklı delikanlı olup çıktık,
Kunduracılıkta iş yok artık.

Hopladılar, zıpladılar, iskemlelerin ve sıraların üstünden atladılar ve
dans ederek kapıdan çıkıp gittiler. O günden sonra bir daha gelmediler.

Ama kunduracının işleri yolunda gitti hep; neye el attıysa hep
üstesinden gelebildi.

**İkinci Masal**

Bir zamanlar bir hizmetçi kız vardı; çok çalışkandı, çok temiz ve
titizdi. Her gün evi temizler, süprüntüleri kapının önüne koyardı.

Bir sabah yine işe başlayacağı sırada bir mektup buldu; okuma yazması
olmadığı için efendilerine gösterdi. Bu bir davetiyeydi; cücelerden
geliyordu. Bir çocuğun vaftiz edilmesinde hizmetçi kızın yardımını
istiyorlardı!

Hizmetçi kız ne yapacağını bilemedi. Herkes böyle bir teklifi
reddetmemesi gerektiğini söyleyince sonunda bu işe razı oldu.

Bunun üzerine üç cüce çıkageldi, genç kızı yaşadıkları bir dağ oyuğuna
götürdüler. Orada her şey ufacıktı, sevimliydi ve görkemliydi, yani
söylenecek laf yoktu!

Çocuk siyah abanozdan yapılma, düğmeleri inciden bir yatakta yatıyordu;
çarşaflar altın işlemeliydi, terazi fildişin- dendi, küvet de altından!

Neyse, kız çocuğun vaftiz teyzeliğini üstlendikten sonra eve dönmek
istedi. Ama cüceler üç gün daha kalması için çok ısrar ettiler.

Kız üç gün daha orada kaldı; neşeli vakit geçirdi, ne istediyse cüceler
onu yaptı. Sonunda eve dönme zamanı geldi; cüceler onun ceplerini
altınla doldurduktan sonra yolunu göstererek uğurladılar.

Kız eve döner dönmez işe başlamak istedi; bir köşede duran süpürgeyi
eline aldı. Ama tam bu sırada evden iki kişi çıkarak ona kim olduğunu
sordu.

Aslında kız cücelerin yanında üç gün değil, yedi yıl kalmıştı. Bu zaman
içinde de eski efendileri ölmüştü.

**Üçüncü Masal**

Bir kadının çocuğu beşiğindeyken cüceler tarafından kaçırıldı. Onun
yerine çirkin, biçimsiz, koca kafalı, patlak gözlü, bir çocuk bırakıldı.
Bu çocuk ne yiyordu ne de içiyordu.

Ne yapacağını bilemeyen kadın komşusuna giderek onun fikrini aldı.

Komşusu ona, bu çocuğu mutfağa götürüp ocağa oturtmasını, sonra ocağı
yakmasını ve onu iki yumurta kabuğu kadar suda kaynatmasını önerdi. Bu
çocuğu güldürecekti ve eğer gülerse yok olacaktı.

Kadın komşusunun söylediklerini aynen uyguladı. İçi su dolu iki yumurta
kabuğunu ateşe oturtunca oğlan şöyle konuştu:

Bunca yaşıma bastım,
Bu işe doğrusu şaştım.
İnsan nasıl pişer yumurta kabuğunda?
İnan, amabir bit yeniği var bunda.

Ve gülmeye başladı. O gülerken birden bir sürü cüce çıkageldi. Daha önce
kaçırdıkları çocuğu ocağa oturttular, çirkin oğlanı da yanlarına alıp
gittiler.
