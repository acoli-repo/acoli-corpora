# author: Gebrüder Grimm
# source: tbc
# url: https://www.grimmstories.com/tr//grimm_masallari/bilmece
# note: copyright of translation tbc

## Bilmece 

Bir zamanlar bir prens vardı. Bir gün bütün dünyayı dolaşmaya
heveslenerek yola çıktı. Yanına sadece uşağını aldı.
Derken yolu büyük bir ormana düştü. Ama akşam olunca bir han bulamadığı
için nerede yatacağını bilemedi. Tam o sırada ufacık bir eve doğru
yürüyen bir kız gördü. Yanına, yaklaştığında onun oldukça genç ve güzel
olduğunu fark etti. Hemen konuşmaya başlayarak "Baksana çocuğum,
uşağımla birlikte şu küçük evde yatacak bir yer bulabilir miyim?" diye
sordu.
Genç kız üzgün bir sesle "Evet, bulabilirsiniz. Ama oraya gitmenizi
tavsiye etmem" dedi.
"Niye ki?" diye sordu prens. Genç kız içini çekerek şöyle dedi:
"Benim üvey annem acayip şeylerle uğraşır. Yabancılardan da
hoşlanmaz!"
O zaman prens buranın büyücü bir kadına ait olduğunu anladı. Ama etraf
çok karanlık olduğu için artık yola çıkamazdı. Korku nedir bilmediği
için de eve dalıverdi.
Ocak başındaki bir koltukta oturan yaşlı kadın, ona kızarmış gözlerle
baktıktan sonra dostça, ama zırıltılı bir sesle "İyi akşamlar! Buyrun,
oturup dinlenin biraz" dedi.
Üzerinde bir kâse suyun kaynadığı kömür ateşini üfledi. Genç kız onları
hiçbir şey yiyip içmemeleri için uyarmıştı, çünkü büyücü kadın ateşte
zehirli bir şey kaynatmaktaydı.
Prens ve uşağı gece güzel bir uyku çekti. Sabah prens yola çıkmak üzere
atına bindiğinde "Bekle bir dakika, sizlere bir veda içeceği sunayım!"
dedi büyücü kadın. Kadın içeceği almaya gittiğinde prens onu beklemeyip
atını sürdü. Ama hâlâ eyerini yerleştirmekte olan uşağı geride kaldı.
Büyücü kadın ona bir bardak şurup getirdi. "Al bunu efendine götür"
dedi. Ama aynı anda cam bardak patlayıverdi ve zehir atın yüzüne
sıçradı. Zehir o kadar etkiliydi ki, hayvancağız hemen öldü. Uşak
koşarak durumu efendisine anlattı ve sonra atın sırtındaki eyeri almak
için geri döndü. Atın yanma vardığında bir karganın hayvanın üzerine
tüneyip etini yemekte olduğunu gördü.
"Yiyecek daha iyi bir şey bulamayabiliriz" diyerek kargayı vurdu ve
zembiline attı.
Bütün gün ormanda yol aldılar, ama bir türlü düzlüğe çıkamadılar. Akşam
olunca bir han buldular ve içeri daldılar. Uşak kargayı hancıya verip
akşam yemeği için hazırlamasını söyledi.
Prens ve uşağı aslında bir haydut yatağına düşmüştüler. Nitekim gece
yarısı on iki tane haydut çıkageldi ve yabancıları öldürüp soymak
istedi. Ama daha öncesinde sofraya oturdular. Hancı ve büyücü kadın da
onlara katıldı; hep birlikte karga etiyle yapılmış çorbayı içtiler. Ama
daha bir yudum almışlardı ki, hepsi düşüp öldü, çünkü attaki zehir
kargaya geçmişti!
Handa, hancının kızından başka kimse yoktu. O da büyü ve cinayete asla
karışmadığını bildirdi. Prens ve uşağına bir odanın kapılarını açarak
birikmiş hazineyi gösterdi. Ama prens hiçbir şey istemediğini söyleyerek
hepsini kıza bıraktı ve uşağını alarak oradan ayrıldı.
Uzun süre yol aldıktan sonra bir şehre geldiler. Bu şehirde güzel, ama
kibirli bir prenses vardı. Kendisine cevabını bilemeyeceği bir bilmece
soranla evleneceğini duyurmuştu herkese. Ama cevabı bilirse bilmeceyi
soranın kellesi koparılacaktı! Cevabı düşünmek için üç gün süre
istiyordu, ama o kadar akıllıydı ki, her bilmeceyi üç günden önce
çözüveriyordu. O güne kadar dokuz kişi bu uğurda hayatını kaybetmişti!
Prens gelip de prensesin güzelliğini görünce, hayatını riske atmaya
karar verdi. Onun karşısına çıkarak bilmecesini sordu: "Kimseye
vurmaksızın on ikiyi vuran şey nedir?"
Kız bunu bilmiyordu; düşündü taşındı, ama bulamadı. Bilmece kitaplarını
açıp baktı, ama bunun cevabı yoktu. Bu işin içinden nasıl sıyrılacağım
bilemediği için bir hizmetçiye, uyurken prensin odasına gizlice
girmesini emretti. Oğlan belki de rüyasında konuşur ve bilmecenin
cevabını söyleyiverirdi!
Ama akıllı uşak efendisinin yatağına yattı ve hizmetçi kız odaya girince
onu sopayla kovaladı.
ikinci gece prenses bu görevi oda hizmetçisine verdi. Ama uşak onu da
sopayla kovaladı.
Üçüncü gece prens artık güvencede olduğu kanısıyla yatağa kendi yattı.
Ancak bu kez prenses gri mantosuna sarınarak odaya kendi girdi ve
oğlanın yanına oturdu. Prensin uyuduğunu sandı ve soracağı soruları
uykusunda cevaplayacağını düşündü. Ama prens aslında uyanıktı ve her
şeyi duyuyordu.
"Kimseye vurmaksızın on ikiyi vuran şey nedir?" diye sordu kız.
"Zehirlenerek ölen bir atın etini yedikten sonra geberen bir karga"
diye cevap verdi prens.
Kız yine sordu: "On ikiyi vuran ne demek oluyor?"
"Kargayı yiyip ölen on iki haydut" dedi prens.
Kız cevabı öğrenince oradan sıvışmak istedi, ama oğlan onun mantosunu
sıkıca yakaladı; o da mantosuz çekip gitti.
Prenses ertesi sabah on iki tane yargıç çağırtarak onların önünde
bilmecenin cevabını verdi. Ama prens yargıçların kendisini de
dinlemelerini istedi. "Prenses dün gece gizlice yanıma gelerek bana
bilmecenin cevabını sordu. Yoksa cevabı bilemezdi" dedi.
Yargıçlar "Bunu kanıtla!" deyince uşak gri mantoyu getirdi. Yargıçlar
prensesin giydiği gri mantoyu görünce, "Şu mantoya altın ve gümüş nakış
işleyin de düğün mantosu olsun" dediler.
