# author: Gebrüder Grimm
# source: tbc
# url: https://www.grimmstories.com/tr//grimm_masallari/terzi_cennette
# note: copyright of translation tbc

## Terzi Cennette 

Bir gün Yüce Tanrı yanına tüm havarileri ve azizleri alarak cennetin
bahçesinde dolaşmak istedi ve cennette Aziz Petrus dışında hiç kimse
kalmadı. Efendimiz ona, kendi yokluğunda içeriye hiç kimseyi almamasını
emretti. Bunun üzerine Petrus kapıda nöbet tutmaya başladı.
Aradan çok geçmeden kapı çalındı; Petrus gelenin kim olduğunu ve ne
istediğini sordu.
"Ben fakir ve namuslu bir terziyim" diye cevap verdi ince bir ses,
"İçeri girmek istiyorum."
"Ama sen, darağacındaki hırsız gibi, başkalarının kumaşından çaldın
hep. Cennete giremezsin! Efendim kendisi dışarıda olduğu sürece kimseyi
içeri bırakmamamı emretti.
"Acıyın bana" diye seslendi terzi. "Ben kumaş çalmadım, sadece
masadan kendiliğinden yere düşen, hiç işe yaramaz yamalık kumaş
parçalarını topladım; onları çalmadım. Bakın, topallıyorum, artık geri
dönmem imkânsız. N'olur beni içeri alın, en kötü işleri yapmaya
hazırım. Çocuk taşırım, bebek çamaşırı yıkarım, onların giysilerini
tamir ederim."
Aziz Petrus topal terziye acıyarak ona, kupkuru vücudu içeri girebilecek
kadar cennetin kapısını açtı. Ve onu kapı arkasında bir köşeye
oturttuktan sonra Yüce Tanrı geri döndüğünde onu fark etmemesi için
sakin ve sessiz kalmasını söyledi; yoksa fark ettiği takdirde
kızacaktı!
Terzi söz dinledi, ama bir ara Aziz Petrus dışarı çıkınca yerinden
kalkarak büyük bir merakla cennetin her köşesini dolaştı, her tarafa
bakma fırsatını buldu. Sonunda öyle bir yere geldi ki, burada çok güzel
ve çok kıymetli bir sürü sandalye dizilmişti; en ortada da saf altından
yapılma, üzeri pırıl pırıl kıymetli taşlarla süslü ve diğer
sandalyelerden daha yüksek duran bir koltuk vardı; bu koltuğun önüne de
altından yapılmış bir tabure konmuştu. Bu, Yüce Tanrı'nın koltuğuydu,
burada oturduğu yerden dünyada olup bitenleri görebiliyordu.
Terzi hiç ses çıkarmadan bir süre öylece durdu ve bir süre koltuğa
baktı. Bakınca da bütün dünyada neler olup bittiğini gördü. Derken bir
dere kenarında yaşlı ve çirkin bir karı gördü; kadın çamaşır yıkarken
gizlice iki tane eşarp aşırıp yanına koydu.
Bunu gören terzi o anda öyle öfkelendi ki, altın tabureyi tuttuğu gibi
cennetten yeryüzündeki hırsız karıya fırlattı. O tabureyi bir daha geri
alamayacağına göre usulca koltuktan kalkarak sanki hiçbir şey olmamış
gibi kapı arkasındaki köşesine çekildi.
Yüce Tanrı, yanındakilerle geri döndüğünde kapının arkasındaki terziyi
önce görmedi, ama koltuğuna oturduğunda taburenin yokluğunu fark etti.
Aziz Petrus'a taburenin nereye gittiğini sordu, ancak o bilmiyordu. O
zaman ondan, içeriye kimseyi alıp almadığını öğrenmek istedi. "Kapının
arkasında topal bir terzi var, o girmiş olabilir mi, bilmiyorum" dedi
Petrus.
Bunun üzerine Yüce Tanrı terziyi çağırtarak ona tabureyi alıp
almadığını, aldıysa nereye koyduğunu sordu.
Terzi sevinçle, "Efendim, ben onu kızgınlıkla, yeryüzünde çamaşır
yıkarken iki eşarp çalan bir kadına fırlattım" diye cevap verdi.
"Seni gidi soytarı seni! İnsanları senin yaptığın gibi mi sorgulayayım
yani? O zaman sen çoktan ölmüştün. Ve bana da ne sandalye, ne koltuk, ne
sıra ve ne de maşa kalırdı, çünkü hepsini aşağı fırlatmam gerekirdi. Sen
artık bundan sonra cennette kalamazsın, senin yerin kapının dışı! Ondan
sonra da nereye gidersen git! Burada kimse kimseyi cezalandıramaz, bu
ancak benim işim!" dedi Yüce Tanrı.
Petrus terziyi cennetten dışarı attı; adam yırtık pırtık ayakkabıları ve
ayağındaki nasırlarıyla dindar askerlerin önünden geçerken hep
gülüşmelere maruz kaldı.
