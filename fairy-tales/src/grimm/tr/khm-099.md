# author: Gebrüder Grimm
# source: tbc
# url: https://www.grimmstories.com/tr//grimm_masallari/sisedeki_cin
# note: copyright of translation tbc

## Şişedeki Cin 

Bir zamanlar fakir bir oduncu vardı. Sabahtan gece yarılarına kadar
çalışır dururdu. Yeterince para biriktirdikten sonra oğluna, "Sen benim
tek çocuğumsun. Alın teriyle kazandığım şu parayı senin eğitimin için
harcamak istiyorum. Doğru dürüst bir zanaat öğren ki, elim ayağım
tutmayacak kadar yaşlandığımda bana bakabilesin" dedi.
Oğlan okula giderek çok şey öğrendi, hocalarının takdirini kazandı ve
bir süre o okulda kaldı. Daha başka okullarda da okudu, ama bunu yeterli
bulmadı. Ancak babasının fakirliği nedeniyle eğitimini yarım bırakarak
eve döndü.
Babası üzgündü. "Ah, sana verecek param kalmadı artık. Bu pahalılıkta
bir ekmek parasını ancak kazanıyorum" dedi.
Oğlan, "Sen merak etme babacığım! Tanrı ne isterse o olur. Ben kaderime
razıyım" diye karşılık verdi.
Babası odunkömürü yapıp satmak amacıyla ormana giderken oğlu, "Ben de
seninle geleyim, sana yardım edeyim" dedi.
Babası "Olur. Ama biraz zorlanacaksın. Sen ağır iş görmeye alışık
değilsin, dayanamazsın! Zaten sadece tek bir baltam var; İkinciyi satın
alacak param yok" dedi.
Oğlu, "Komşuya gidip ondan bir balta ödünç al. En azından ben para
kazanıncaya kadar" dedi.
Babası komşusundan bir balta ödünç aldı. Ertesi gün güneş doğarken
birlikte ormana gittiler.
Oğlan babasına yardım etti; neşeli ve taptazeydi.
Güneş tepeye yükseldiğinde babası, "Biraz mola verelim, yemek yiyelim.
Sonra daha iyi çalışırız" dedi.
Oğlan ekmeğini eline alarak, "Sen dinlen baba. Ben daha yorulmadım.
Ormanda şöyle bir dolaşıp kuş yuvası arayayım!" diye karşılık verdi.
Babası, "Deli olma! Ne diye dolaşıp duracaksın? Sonra daha fazla
yorulursun. Kolunu bile kaldıracak halin kalmaz. Burda kal, gel otur
şöyle yanıma" dedi.
Ama oğlan ormanın derinliklerine daldı. Ekmeğini yedi, çok keyifliydi.
Kuş yuvası bulabilmek için ağaç dallarının arasına girdi. Orada burada
dolaştıktan sonra koskocaman bir meşe ağacının yanına vardı. Bu ağaç
birkaç yüzyıl kadar yaşlı olmalıydı; hani beş kişi yanyana gelse
kollarıyla saramazdı.
Oğlan ağacın önünde durdu. "Bazı kuşlar burada yuva yapmış olabilir"
diye düşündü. Birden bir ses duydu. Kulak kabarttı. Birisi boğuk bir
tonla "Çıkar beni buradan, çıkar beni buradan!" diye sesleniyordu.
Oğlan etrafına bakındıysa da kimseyi göremedi. Ama bu ses aşağıdan,
topraktan geliyordu.
"Neredesin?" diye seslendi.
Ses cevap verdi: "Meşe ağacının kökündeyim! Çıkar beni buradan! Çıkar
beni buradan!"
Oğlan ağacın kökünü bulmaya çalıştı ve sonunda ufak bir oyuğun içinde
bir lamba gördü. Onu yukarı kaldırarak ışığa tuttu; içinde kurbağaya
benzeyen bir şey gördü. Bu şey bir oraya bir buraya sıçrayıp duruyor ve
"Çıkar beni buradan, çıkar beni buradan!" diye bağırıyordu.
Oğlan aklına kötü bir şey gelmediği için şişenin tıpasını çıkardı. Aynı
anda şişenin içinden bir cin çıktı ve gitgide büyümeye başladı. O kadar
çabuk büyüdü ki, boyu kısa süre içinde meşe ağacının yarısına erişti.
Korkunç bir sesle, "Beni bu şişeden kurtardığın için ne ödül alacaksın
biliyor musun?" diye sordu.
"Hayır" diye cevap verdi oğlan hiç korkmadan.
"Söyleyeyim sana: bunun için senin boynunu koparacağım!" dedi cin.
"Keşke bunu daha önce söyleseydin, seni şişenin içinde bırakırdım!
Boynumu koparmadan önce bunu başkalarına sor" dedi oğlan.
"Başkaları falan dinlemem ben. Sen hak ettiğini alacaksın! Ben o
şişenin içine isteyerek mi girdim sanıyorsun? Yo, bu bana verilen bir
cezaydı. Benim adım Kudretli Merkurius; beni serbest bırakanın boynunu
koparırım!"
"Ağır ol!" diye cevap verdi oğlan, "Bu öyle çabuk olmaz! Önce bir
bakayım, sen gerçekten bu şişenin içinde miydin, yani gerçek cin misin?
Bunun içine bir daha girebilirsen gerçek cin olduğuna inanacağım. O
zaman bana ne istersen yapabilirsin!"
Cin kendini beğenmiş bir tavırla, "Bundan kolay ne var!" diyerek
kendini küçücük yaptı ve şişenin içinden çıktığı büyüklüğe ulaştı. Sonra
da şişenin içine giriverdi. Girer girmez de oğlan şişenin ağzını daha
önce çıkardığı tıpayla kapadı. Sonra ağacın kökündeki eski yerine
bıraktı. Yani cini faka bastırdı!
Oğlan babasının yanına dönmek istedi. Ama cin, "Ah, çıkar beni buradan,
çıkar beni buradan!" diye sızlandı.
"Hayır, beni öldürmek isteyeni yakalamışsam kolay kolay bırakmam" diye
cevap verdi oğlan.
"Beni serbest bırakırsan sana ömrün boyunca ne istersen veririm!" diye
seslendi cin. "Hayır" dedi oğlan, "Önceki gibi yine aldatırsın
beni!"
"Şansını tepiyorsun! Ben sana bir şey yapmayacağım, aksine seni bol bol
ödüllendireceğim!"
Oğlan, "Denesem iyi olur, belki sözünü tutar. Nasılsa bana bir şey
yapamaz" diye geçirdi aklından.
Sonra tıpayı çıkardı. Cin daha önceki gibi şişeden çıkıverdi. Büyüdü,
büyüdü, dev kadar kocaman oldu.
"Ödülü hak ettin!" diyerek oğlana ufak bir bez parçası verdi;
yarabandına benziyordu bu. "Bunun bir ucunu bir yaraya sürttün mü
iyileşiverir; öbür ucunu bir madene ya da demire sürtersen o şey de
gümüşe dönüşür" dedi cin.
"Bir deneyeyim" diyen oğlan bir ağaca yanaşarak ağacın gövdesinden
baltasıyla bir kabuk kaldırdı. Ona yara bandının bir ucunu sürtünce
kabuk kendiliğinden ağaca kaynayıverdi.
"Doğruymuş, şimdi ayrılabiliriz" dedi cine dönerek.
Cin kendisini serbest bırakığı için ona teşekkür etti. Oğlan da verdiği
hediye için ona teşekkür ettikten sonra babasının yanına döndü.
"Nereye gittin böyle?" diye söylendi babası. "Neden işini unuttun?
Elinden bir şey gelmez diye ta başından söylemiştim!"
"Üzülme baba, telâfi ederim!" dedi oğlan.
"Telâfi edermiş, iş mi bu yani!" diye haşladı babası onu.
"Dikkat et baba; şimdi şu ağacı baltayla keseceğim, çatır çatır
kırılacak."
Sonra yara bandıyla ucunu ovuşturduğu baltasını tüm gücüyle ağaca
savurdu. Ama demir gümüşe dönüştüğü için baltanın ağzı eğiliverdi.
"Ay baba, baksana bana kötü bir balta verdin, eğrildi!" dedi oğlan.
Babası çok şaşırarak "Ne yaptın sen!" dedi. "Şimdi bunu ödemek
zorunda kalacağım. Ama neyle?"
"Kızma, ben onu öderim" dedi oğlu.
Babası, "Saçmalama! Neyle ödeyeceksin?" diye sordu ve ekledi: "Sana
verdiğim paradan başka bir şeyin yok ki! Sende öğrenci kafası var, ama
odun kesmekten anlamıyorsun."
Bir süre sonra oğlan, "Baba, ben artık çalışamıyorum. Mola versek iyi
olacak!" dedi.
"Yani senin gibi eli kolu bağlı mı oturayım? Ben daha çalışacağım; sen
istersen eve git!" diye çıkıştı babası.
Oğlan, "Baba, ben ilk kez geliyorum ormana, yolu bulamam. Sen de gel,
nolur!" dedi.
Öfkesini yenen baba oğluyla beraber gitmeye razı oldu. Sonra ona
dönerek, "Git şu eğri baltayı kaça satarsan sat! Ben üstünü tamamlar
komşuya veririm" dedi.
Oğlan baltayı alarak şehre indi ve bir kuyumcuya gitti. Adam baltayı
inceledikten sonra teraziye koydu. "Dört yüz lira eder, ama o kadar
para yanımda yok" dedi.
Oğlan, "Yanında ne kadar varsa ver, kalanını borçlanmış olursun" diye
teklif etti. Kuyumcu ona üç yüz lira verdi ve yüz lira da borçlu kaldı.
Oğlan eve dönerek babasına, "Baba, bende para var. Sen git komşuya sor
bakalım, baltanın karşılığında ne istiyor?" dedi.
Babası, "Ben biliyorum, bir lira altı kuruş" diye cevap verdi.
"O zaman ona iki lira on iki kuruş ver. Yani istediğinin iki misli. O
kadar yeter!" dedi oğlan ve babasına yüz lira vererek "Gördün mü ne
kadar bol param var! Hiçbir eksiğin kalmasın, rahat yaşa!" diye
ekledi.
"Aman Tanrım! Nasıl böyle zengin oldun?" diye sordu yaşlı adam. Oğlu
da her şeyi anlattı; yani şansına güvenerek nasıl bir fırsat
yakaladığını...
Kalan parayla yine okula devam etti ve kendisini geliştirdi. Yara
bandıyla yaraları iyileştirdiği için de dünyanın en iyi doktorlarından
biri oldu.
