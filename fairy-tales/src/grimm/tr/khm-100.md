# author: Gebrüder Grimm
# source: tbc
# url: https://www.grimmstories.com/tr//grimm_masallari/seytanin_kardesi
# note: copyright of translation tbc

## Şeytanın Kardeşi 

Yaşlı bir asker geçimini sağlayamadığı için ne yapacağını bilemiyordu.
Bu yüzden ormana gitti, bir süre yol aldıktan sonra karşısına bir cüce
çıktı; ama aslında bu Şeytandı! Cüce ona: "Neyin var senin? Üzgün
görünüyorsun" diye sordu.
"Karnım aç, param da yok!" diye cevap verdi asker.
"Kendini bana kirala, benim uşağım ol, o zaman her gün karnın doyar!
Ancak yedi yıl bana hizmet edeceksin, yedi yıl sonra özgürsün! Ama bir
şey söyleyeyim sana. Bu zaman boyunca yıkanmayacaksın, taranmayacaksın,
tırnaklarını ve saçlarını kesmeyeceksin ve gözüne su
değdirmeyeceksin!"
Asker, "Hepsi buysa, anlaştık" diyerek cüceye katıldı.
Birlikte bir mağaraya gittiler ve cüce ona neler yapması gerektiğini
açıkladı. Cehennem pirzolasının piştiği kazanların altındaki ateşi
canlandıracak, evi temizleyecek, çöpleri kapının arkasına taşıyacak ve
her yeri toplayacaktı. Ama kazanların içine bir kere bakmaya kalkışırsa
hali duman olacaktı!
Asker, "Tamam" dedi, "Tamam, hepsini yapacağım!"
Bunun üzerine yaşlı Şeytan her zaman olduğu gibi dolaşmaya çıktı.
Asker işe koyuldu. Ateşi yaktı, çöpleri toplayarak kapının arkasına
koydu; yani emredilen şeylerin hepsini yerine getirdi.
Şeytan geri döndü, etrafına bakındı, yapılan işlerden memnun kalarak
tekrar dışarı çıktı.
Asker de etrafına iyice bakındı; cehennemdeki kazanlar daire şeklinde
sıralanmıştı; hepsi fokur fokur kaynıyor, altlarındaki ateş gürül gürül
yanıyordu. Et cızır cızır pişmekteydi.
Şeytan yasaklamamış olsa onların içine çoktaan bakacaktı! Ama işte,
merakını yenemedi ve ilk kazanın kapağım biraz kaldırarak içine baktı.
Bir zamanlar emrinde çalıştığı astsubayı kazanın dibinde oturur halde
görmez mi!
"Heey, dostum! Sana burada mı rastlayacaktım? Bana vaktiyle az
çektirmedin, ama şimdi benim elimdesin!" diyerek kazanın kapağını
tekrar kapattı ve ateşe bir kütük daha attı; iyice kızsın diye.
Üçüncü kazanda ne var diye baktı. Onun içinde de emrinde savaştığı
general oturmaktaydı.
"Heey, dostum! Sana burada mı rastlayacaktım? Bana vaktiyle az
çektirmedin, ama şimdi elimdesin!" diyerek ateşi iyice körükledi.
Böylece yedi yıl boyunca cehennemde iş gördü, yıkanmadı, taranmadı,
tırnaklarını ve saçlarını kesmedi, gözüne su değdirmedi.
Yedi yıl ona altı ay gibi geldi.
Ve sonunda Şeytan gözüktü:
"Ee, Hans, neler yaptın bakalım?" diye sordu.
Hans, "Kazanların altındaki ateşi canlandırdım, ortalığı toplayıp
temizledim, çöpleri kapının arkasına taşıdım" dedi.
"Ama kazanların içine baktın! Dua et ki ocaklara odun atmışsın, yoksa
canından olurdun; şimdi zamanın doldu. Eve gitmek ister misin?"
"Elbette" dedi yaşlı asker. "Babama bir bakayım, evde ne yapıyor
acaba?"
"Hak ettiğin ücreti de vereyim sana. Zembilini kapının arkasındaki
çöplerle doldur, sonra da eve git. Yalnız yıkanmadan git, uzun saçını ve
sakalını sakın kesme, çapaklı gözlerini de suyla temizleme. Nereden
geldiğini sorarlarsa, cehennemden diye cevap ver. Kim olduğunu soranlara
da, Şeytanın yüzü is tutmuş kardeşiyim ve de kralıyım dersin. Asker
sustu, Şeytanın dediğini yaptı, ama aldığı ücretten memnun değildi.
Yine ormana vardığında sırtındaki zembilini indirip silkelemek istedi:
ama zembilin ağzını açınca tüm o çöplerin altına dönüşmüş olduğunu
gördü.
"Bu hiç aklıma gelmemişti" diyerek neşe içinde şehre yollandı.
Bir hanın önünde durdu. Hancı onu görünce dehşete kapıldı, çünkü Hans
öyle korkunç gözüküyordu ki, korkuluktan farksızdı.
Ona, "Nerden geliyorsun?" diye seslendi.
"Cehennemden."
"Kimsin sen?"
"Şeytan'ın yüzü is tutmuş kardeşiyim! Ve de kralıyım!"
Hancı onu önce içeri almak istemedi, ama Hans ona altın verince hemen
razı oldu, hatta odasının kapısını da kendi eliyle açtı.
Hans en iyi odayı seçmişti. Doyasıya yedi içti, mükemmel ağırlandı, ama
Şeytanın dediği gibi yıkanıp taranmadı.
İçi altın dolu zembilin yanı başında duran hancının huzuru kaçtı; bütün
gece uyumadı ve zembili çaldı.
Hans ertesi sabah kalktığında hancıya parasını ödeyip yola çıkmak
istedi, ama zembilini bulamadı.
Uzun boylu kafa yormadı. "Borçsuzken bile mutsuz oldum" diye
söylenerek tekrar cehenneme döndü. Yaşlı Şeytana derdini dökerek ondan
yardım istedi. Şeytan ona:
"Otur bakalım şöyle, seni yıkayayım, saçlarını tarayayım ve gözlerini
temizleyeyim" diyerek ekledi: "Git hancıya söyle, senin altınlarını
geri versin. Yoksa ben kendim gelip alırım, ondan sonra da ateşi senin
yerine o canlandırır."
Hans hancının yanına vararak ona şöyle dedi:
"Sen benim altınımı çaldın, geri vermezsen cehennemlik olacaksın, orada
benim yerimi alacaksın ve aynen benim gibi korkunç gözükeceksin!"
Hancı ona istediğinden de fazlasını vererek kimseye bir şey
söylememesini rica etti.
Hans artık zengin bir adam olmuştu.
Babasının evine gitmek üzere yola çıktı; kendine adi kumaştan dikilmiş
beyaz bir gömlek satın aldı ve cehennemde öğrendiği müziği bir sazla
çalmaya başladı.
O ülkeyi yaşlı bir kral yönetiyordu; Hans onun huzurunda da saz çaldı.
Kral o kadar neşelendi ki, büyük kızını ona vermek istedi. Ama kız böyle
beyaz gömlekli, sıradan bir herifle evlenmektense kendisini en derin
sulara atacağını söyledi.
Bunun üzerine kral küçük kızını verdi Hans'a. Kız da babasının hatırını
kırmamak için evliliğe razı oldu.
Böylece şeytanın yüzü isli kardeşi prensesle evlendi. Ve yaşlı kralın
ölümünden sonra da tüm ülke onun oldu.
