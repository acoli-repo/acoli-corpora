# author: Gebrüder Grimm
# source: tbc
# url: https://www.grimmstories.com/tr//grimm_masallari/sadik_usak
# note: copyright of translation tbc

## Sadık Uşak 

Vaktiyle yaşlı bir kral vardı; hastalanıp da yatağa düşünce "Bu
herhalde benim ölüm döşeğim olacak" diye düşündü ve sadık Johannes'i
çağırttı.
Uşaklarının içinde en çok sevdiği oydu çünkü; kendisine yıllarca sadık
kalmıştı. Yatağının başucuna geldiğinde kral ona şöyle dedi:
"Bak Johannes, benim sonum yaklaştı; oğlumdan başka düşündüğüm bir şey
yok. O daha çok genç, kime danışacağını bilemez. Onu her konuda
bilgilendireceğine ve ona bir baba gibi davranacağına dair bana söz
vermezsen, bu dünyadan gözü açık giderim."
Sadık uşak şöyle cevap verdi:
"Onu asla yalnız bırakmayacağım, hayatım pahasına da olsa hep onun
hizmetinde olacağım!"
Kral, "O zaman rahatça ölebilirim" diyerek ekledi: "Ben öldükten
sonra ona bütün sarayı gezdir. Tüm odaları ve salonları, kemerli odaları
ve hazine dairesini göster. Ama uzun koridorun ucundaki son odayı
gösterme sakın; o odada Altın Çatının Prensesi gizli tutulmakta. Oğlum
onu görürse kesinlikle anında aşık olacak ve düşüp bayılacaktır; onun
yüzünden de büyük bir tehlikeye girecektir. Sen onu bundan koru!"
Sadık uşak bir kez daha onun elini sıktıktan sonra kral bir daha
konuşmadı, başı yastığa düştü ve öldü.
Yaşlı kral mezara gömüldükten sonra sadık uşağı genç krala, ölüm
yatağındayken babasına vermiş olduğu sözden bahsetti:
"Onun sözünü dinleyeceğim ve tıpkı ona olduğu gibi sana da sadık
kalacağım, hayatım pahasına da olsa" dedi.
Matem sona erdikten sonra sadık uşak genç krala:
"Sana kalan mirası görme zamanın geldi, sana babanın sarayını
göstereyim" dedi ve ona her yeri gezdirdi; tüm zenginlikleri ve hazine
dairesini. Sadece içinde tehlikeli tablonun bulunduğu odayı göstermedi.
Ama o resim öyle bir yere konulmuştu ki, kim baksa onu canlı sanıyordu
ve sanki dünyada bundan daha hoş ve güzel bir kadın olamazdı!
Genç kral her defasında uşağın bu odanın önünde durmadan geçip gittiğini
fark etti:
"Niye bu kapıyı bana hiç açmıyorsun?" diye sordu.
"içinde seni korkutacak bir şey var da ondan" diye cevap verdi uşak.
Ama kral, "Bütün sarayı gördüm, şimdi burada ne var, bilmek istiyorum"
diye diretti.
Sadık uşak onu çekerek:
"Babana ölümünden önce söz verdim, odada ne olduğuna bakmayacaksın.
Bunun hem sana hem bana zararı dokunabilir çünkü" dedi.
"Yapma" diye karşı çıktı genç kral. "İçeri girmezsem meraktan
çatlarım; ne olduğunu gözlerimle görmezsem gece gündüz huzurum kaçar.
Sen onu açıncaya kadar buradan ayrılmayacağım işte!"
Sadık uşak yapılacak başka bir şey olmadığını anlayınca istemeye
istemeye ve içini çekerek koskoca anahtarlıktan bir anahtar çıkardı.
Kapıyı açar açmaz, oğlanın resmi görmesini engellemek için içeriye önce
kendisi girdi. Ama kral ayaklarının ucunda yükselerek omzunun üzerinden
baktı. Ve genç kızın resmini gördü. Kız şahane güzellikteydi, altın ve
kıymetli taşlarla bezenmişti; öyle ki, oğlan düşüp bayıldı. Sadık uşak
onu yerden kaldırarak yatağına taşıdı, çok üzgündü. "Korktuğum başıma
geldi. Tanrım, şimdi ne olacak?" diye aklından geçirdi. Sonra biraz
şarap vererek oğlanın kendine gelmesini sağladı.
Genç kralın ilk sözü şu oldu:
"Ah, resimdeki bu güzel kız kim?"
"Altın Çatının Prensesi'dir o" diye cevap verdi sadık uşak.
Genç kral, "Ben ona öylesine aşık oldum ki, ağaç yapraklarının dili
olsa yine sevgimi yeterince söyleyemez. Sen benim sadık uşağımsın
Johannes. Bana destek olmalısın" dedi.
Sadık uşak uzun uzun düşündü; işe nereden başlayacağını bilemedi.
Prensese bakmak hiç de kolay değildi. Sonunda bir çare buldu; krala
dönerek:
"Onun çevresinde her şey altından yapılmış: masalar, iskemleler,
tabaklar, bardaklar, çanaklar, yani tüm mutfak aletleri. Senin hazine
dairendeyse beş ton altın var; bir kuyumcu getirt, o altınlardan
vazolar, her türlü mutfak aleti, çeşitli kuşlar, yabani hayvan ve bir
sürü güzel yaratıklar yaptırt. Tüm bunlar onun hoşuna gidecektir. Bu işe
başlayalım ve şansımızı deneyelim" dedi.
Kral ülkesindeki tüm kuyumcuları çağırttı; adamlar gece gündüz çalıştı,
sonunda harika eserler meydana çıktı. Hepsini bir gemiye yüklediler;
sadık Johannes bir tüccar kılığına girdi, kral da tanınmamak için aynı
şekilde giyindi. Sonra denize açıldılar ve uzun süre yol aldıktan sonra
Altın Çatı Prensesi'nin bulunduğu şehre geldiler.
Sadık uşak krala gemide kalmasını ve kendisini beklemesini söyleyerek:
"Ben belki prensesi buraya getiririm. Sen her şeyi ayarla, altın kap
kaçağı etrafa yaydırt ve bütün gemiyi süslet" dedi.
Sonra bir önlük giyerek ceplerini hep altın takılarla doldurarak karaya
çıktı ve doğru saraya gitti. Avluya girdiğinde çeşme başında güzel bir
kız gördü; elindeki iki altın kovaya su doldurmaktaydı. Pırıl pırıl suyu
taşırken yabancı adamı görünce ona kim olduğunu sordu.
Sadık Johannes, "Ben bir tüccarım" diyerek önlüğünü açarak ceplerini
gösterdi.
Kız, "Oo, ne güzel altın bunlar!" diyerek elindeki kovayı yere bıraktı
ve her bir takıyı ayrı ayrı inceledi ve ekledi:
"Bunları prenses görmeli, o böyle şeylere bayılır, sizden hepsini satın
alır herhalde."
Sonra adamı elinden tutarak saraya götürdü. Bu kız prensesin oda
hizmetçisiydi.
Prenses tüm bu takıları çok beğendi:
"Güzel çalışılmış, hepsini satın almak isterim" dedi.
Ama sadık uşak: "Ben çok zengin bir tüccarın yamağıyım aslında. Burada
gördükleriniz, efendimin gemisindekilerin yanında hiç kalır; orada hep
en pahalı ve sanat değeri çok yüksek parçalar var" dedi.
Prenses onları da buraya getirmesini istedi, ama uşak: "Bu iş günler
alır, çünkü sayıları o kadar çok ki! Zaten onları hepsini sergileyecek
sayıda odanız yok sizin."
Prensesin merakı ve hevesi gittikçe arttı. Sonunda: "Beni gemiye götür,
efendinin hâzinesini kendi gözlerimle görmek istiyorum" dedi.
Sadık uşak onu gemiye götürdü ve genç kral kızın resimdekinden çok daha
güzel olduğunu görünce ona sırsıklam aşık oldu. Derken prenses gemiye
bindi, kral onu içeri buyur etti, ama sadık Johannes dümencinin yanında
kalarak karadan açılmalarını sağladı: "Yelkenler fora, kuş gibi
uçalım!" diye emretti.
Kral prensese altından mutfak takımlarını, tabakları, çanakları,
bardakları, kuşları, yabani hayvanları... hepsini birer birer gösterdi.
Böylece saatler geçti ve prenses her şeye bakarken o kadar eğlendi ki,
geminin karadan açıldığının farkına varmadı. Son parçaya da baktıktan
sonra krala teşekkür ederek eve dönmek istedi ve güverteye çıktığında
karadan çok uzaklaşarak açık denizde fora yelken yol almakta olduklarını
gördü.
"Oo, ben aldatıldım, kaçırıldım, bir tüccarın eline esir düştüm; ölsem
daha iyi!" diye sızlandı.
Kral onun elini tutarak şöyle konuştu:
"Ben tüccar değilim; ben bir kralım, hem de doğuştan; tıpkı senin gibi.
Ama seni kapana kıstırdığım doğru değil! Senin resmini ilk gördüğüm anda
düşüp bayıldım."
Altın Çatının Prensesi bunu duyunca sakinleşti; oğlandan hoşlanmıştı ve
onunla evlenmeye razı oldu.
Onlar denizde böyle gidedursun, geminin güvertesindeki sadık Johannes
saz çalarken havada yaklaşmakta olan üç tane karga gördü. Saz çalmayı
bıraktı ve onların aralarında ne konuştuklarına kulak kabarttı, çünkü
kuş dilinden anlıyordu.
Bir tanesi: "Ayy, adam Altın Çatının Prensesi'ni kaçırıyor" dedi.
İkincisi: "Evet, ama başardı sayılmaz."
Üçüncüsü: "Başardı işte, gemisine aldı."
Birinci kuş: "Olsun" dedi. "Karaya çıkınca kızıl bir at adama doğru
sıçrayacak, o da ona binmeye çalışacak. Bunu başardı mı, at onunla
birlikte havaya uçacak ve bir daha prensesi göremeyecek."
ikinci kuş, "Yani bunun kurtuluşu yok mu?" diye sordu.
"Var, aynı anda biri o ata atlayıp kılıfından çıkardığı tüfekle onu
öldürürse genç kral kurtulmuş olur. Ama bunu kim bilecek ki! Ve eğer
biri bunu bilir de krala söylerse, o kişi ayak parmaklarından dizlerine
kadar taş kesilecek."
ikinci kuş, "Ben daha fazla biliyorum. At öldürülse bile kral
prensesine sahip olamayacak; evlenip de saraya geldiklerinde bir tepsi
içinde altın ve gümüş işlemeli - ama aslında kükürt ve katrantan
yapılma - bir damat gömleği görecekler; damat onu giyerse iliklerine
kadar yanıp kavrulacak" dedi.
Üçüncü kuş: "Kurtuluş yok mu yani?"
"Var" dedi ikinci kuş. "Biri eldivenle o gömleği tutup ateşe atarsa
genç kral kurtulur. Ama neye yarar ki! Bunu bilip de ona söyleyecek olan
da dizlerinden kalbine kadar taş kesilecek."
Bunun üzerine üçüncü kuş:
"Ben daha da fazlasını biliyorum" dedi. "Damat gömleği yakılsa bile
kral prensesi elde edemeyecek; çünkü düğün merasiminden sonra kral
gelini dansa kaldırınca kız birdenbire düşüp bayılacak. Eğer onu birisi
yerden kaldırıp sağ memesinden üç damla kan emip tükürmezse ölecek. Ve
bunu önceden haber verecek olan kişi de tepeden tırnağa taş
kesilecek!"
Kuşlar aralarında böyle konuştuktan sonra uçup gittiler. Sadık uşak
hepsini anlamıştı ve o saatten sonra hep sakin ve düşünceliydi.
Duyduklarını efendisine söylemese oğlan mutsuz olacaktı; söylese kendisi
taş kesilecekti! Sonunda kararını vererek kendi kendine söylendi:
"Ben kendim ölsem de efendimi kurtaracağım!"
Karaya vardıklarında kargaların dediği çıktı. Kızıl renkte yağız bir at
çıktı önlerine. "Harika! Saraya bununla giderim!" diyen kral ona
binmek istedi. Ama sadık uşağı onu önleyerek hemen kılıfından çıkardığı
tüfekle hayvanı vurup öldürdü. Sadık Johannes'i çekemeyen öbür
hizmetkârlar:
"Yazık oldu hayvana, kralı saraya götürecekti!" diye söylendiler.
Ama kral "Susun!" dedi. "Bırakın onu, o benim en sadık uşağım;
herhalde bir bildiği vardı ki, böyle davrandı."
Daha sonra saraya gittiler; salonda bir tepsi vardı, üzerinde de altın
ve gümüş işlemeli bir gömlek!
Genç kral hemen o gömleği alıp giymek istedi, ama sadık Johannes onu
eldivenle tuttuğu gibi ateşe attı.
Öbür hizmetkârlar, "Şuna bakın, kralın damatlık gömleğini yaktı" diye
yine söylendiler.
Ama genç kral, "Elbet bir bildiği vardır, o benim en sadık uşağım"
dedi.
Neyse, düğün yapıldı; dans başladı; gelin kalktı, ama tam o sırada sadık
Johannes karşısına dikilerek onun yüzüne baktı, kızın benzi attı ve ölü
gibi yere düştü. Sadık uşak onu hemen kaldırıp bir odaya taşıdı, sonra
yere yatırarak sağ memesinden üç damla kan emerek tükürdü. Çok geçmeden
kız nefes almaya başladı ve kendine geldi.
Kral tüm bunları gördükten sonra uşağının neden böyle davrandığını
anlayamadı; öfkelendi ve: "Atın şunu zindana!" diye bağırdı.
Ertesi gün sadık Johannes ölüme mahkûm edilerek darağacma götürüldü. Tam
asılacağı sırada:
"Ölmeden önce herkesin bir çift söz söylemeye hakkı vardır; bu hakkı
ben de kullanabilir miyim?" diye sordu.
"Evet, kullan bakalım" dedi kral.
Bunun üzerine sadık Johannes: "Ben haksız yere mahkûm edildim, şimdiye
kadar sana hep sadık kaldım" diyerek denizdeyken kuşların konuşmasını,
efendisini kurtarmak için neler yaptığını bir bir anlattı.
Kral, "Ah benim sadık uşağım! Affet! Affet! İndirin onu aşağı" diye
seslendi.
Ama yukarıdaki sözler sadık Johannes'in ağzından son kez çıkmıştı; o
anda yere düşerek taş kesildi.
Kral ve kraliçe bu duruma çok üzüldüler.
Kral, "Ah, böylesine sadık bir adama ben neler yaptım!" diye
sızlanarak Johannes'in taşlaşmış gövdesini kendi yatak odasına
taşıtarak başucunu koydurttu.
Ne zaman ona baksa ağlıyor ve kendi kendine, "Ah, ne yapsam da seni
yine canlandırsam, benim sadık Johannes'im!" diye yakınıyordu.
Derken aradan uzun bir zaman geçti. Kraliçe ikiz doğurdu. İki tane erkek
çocuğu oldu. Oğlanlar büyüdü, karı kocanın yegâne eğlenceleriydi onlar!
Bir keresinde kraliçe kiliseye gitti ve çocuklar babalarının yanında
kalıp oynamaya başladılar. Kral yine taşlaşmış figüre bakarak üzgün
üzgün içini çekti: "Ah, seni bir canlandırabilsem, sadık
Johannes'im!" diye mırıldandı.
O anda taş konuşmaya başladı ve şöyle dedi: "Evet, beni yine
canlandırabilirsin; en sevdiğin şeyi feda edersen!"
Bunun üzerine kral, "Senin uğruna her şeyimi feda etmeye hazırım!"
dedi.
"Her iki çocuğunun kafasını kendi ellerinle kestikten sonra onların
kanıyla benim vücudumu sıvazlarsan, tekrar dünyaya gelirim" diye cevap
verdi taşlaşmış vücut.
Kral bunu duyunca dehşet içinde kaldı; yani en sevdiği çocuklarını kendi
eliyle öldürecekti, öyle mi?
Sonra kendisi uğruna ölen Johannes'in sergilediği sadakati düşündü,
kılıcını çekerek çocuklarının kafalarını kendi eliyle uçurdu. Onların
kanlarıyla taşlaşmış vücudu sıvazlayınca sadık Johannes hayata döndü:
yine eskisi gibi taze ve sapasağlam karşısında duruyordu. Krala şöyle
dedi:
"Senin sadakatin de ödülsüz kalmayacak!" diyerek çocukların kafalarını
alıp vücutlarına oturttuktan sonra onları kanlarıyla sıvazladı; aynı
anda çocuklar canlanıp sanki hiçbir şey olmamış gibi oynamaya
koyuldular.
Kralın sevincine diyecek yoktu; kraliçenin gelmekte olduğunu görünce
uşağıyla çocukları elbise dolabında sakladı. Kadın içeri girer girmez:
"Kilisede dua ettin mi bugün?" diye sordu karısına.
"Evet" dedi karısı, "Ama durmadan bizim yüzümüzden hayatını kaybeden
sadık uşağımızı düşündüm."
"Bak karıcığım, biz onu yine hayata döndürebilirmişiz, ama bunun için
her iki çocuğumuzu da feda etmek gerekiyormuş!" dedi kral.
Kraliçe sarardı, yüreği cız etti, ama şöyle konuştu:
"Göstermiş olduğu o inanılmaz sadakati yüzünden biz ona borçluyuz."
Bunun üzerine kral çok sevindi, çünkü karısı da onun gibi düşünmüştü.
Hemen kapağını açtığı dolaptan iki çocuğunu ve sadık uşağını çıkarıverdi
ve "Hele şükür kurtuldu, çocuklarımıza da kavuştuk!" diyerek olan
biteni anlattı.
Ondan sonra ömürlerinin sonuna kadar hep birlikte mutlu yaşadılar.
