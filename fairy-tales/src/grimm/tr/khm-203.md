# author: Gebrüder Grimm
# source: tbc
# url: https://www.grimmstories.com/tr//grimm_masallari/oniki_havari
# note: copyright of translation tbc

## Oniki Havari 

Hazreti İsa'nın doğumundan üç yüz yıl önce, on iki oğlu bulunan bir
anne vardı. Ancak o kadar fakirdi ki, oğullarını nasıl besleyeceğini
bilemediği için, onları yeryüzüne inecek olan Kurtarıcı'nın yanına
vermesi için ulu Tanrı'ya dua etti.

Sonra günden güne o kadar fakir düştü ki, oğullarını ekmek arasın diye
birer birer yeryüzüne gönderdi.

En büyüğünün adı Petrus'tu; yola çıkarak bir gün bir ormana daldı. Ama
sonra yolunu şaşırarak gittikçe ormanın derinliklerine vardı; bu arada
karnı o kadar acıktı ki, ayakta duracak hali kalmadı. Sonunda o kadar
güç kaybetti ki, yere yığılıp kaldı ve ölümünün yaklaştığına inandı.

İşte o sırada yanı başında bir çocuk belirdi. Melek gibi güzel, nazik ve
saftı. Çocuk dikkatini çekmek için ellerini çırptı ve Petrus'a, "Ne
diye öyle üzgün üzgün oturup duruyorsun?" diye sordu.

"Yola çıktım, orada burada dolaşıp karnımı doyurmak için ekmek arıyodum
ki, aziz Kurtarıcı'yı görebileyim diye! Bu benim en büyük isteğim"
diye cevap verdi Petrus.

"Gel o zaman benimle, isteğin yerine gelecek" dedi çocuk ve Petrus'u
elinden tutarak iki dağ arasındaki bir mağaraya götürdü.

İçeri girdiklerinde her şey altın, gümüş ve kristaldendi ve pırıl
pırıldı. Tam ortada, yan yana sıralanmış on iki tane beşik vardı. Melek,
"Şu ilk beşiğe yat, uyu. Ben seni sallarım" dedi. Petrus söyleneni
yaptı. Melek o uyuyuncaya kadar ninni söyledi.

Petrus uyuduktan sonra ikinci kardeşi çıkageldi; onu da bir melek
getirmişti. O da ilk kardeş gibi beşiğe yatıp uyudu; sonra peşi sıra
gelen öbür kardeşler de altın beşiklere yatıp uyudular. Hem de üç yüz
yıl uyudular; ta ki bir gece Kurtarıcı doğuncaya kadar! İşte o zaman
hepsi uyanarak dünyaya döndü ve onlara Havari adı verildi.
