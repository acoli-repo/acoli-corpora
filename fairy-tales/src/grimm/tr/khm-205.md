# author: Gebrüder Grimm
# source: tbc
# url: https://www.grimmstories.com/tr//grimm_masallari/fakirlik_ve_alcakgonulluluk_insani_cennete_goturur
# note: copyright of translation tbc

## Fakirlik ve Alçakgönüllülük İnsanı Cennete Götürür 

Bir zamanlar bir kral oğlu vardı. Bir gün kırlara çıktı; düşünceli ve
üzgündü. Gökyüzüne baktı; o kadar güzel ve maviydi ki, içini çekerek
kendi kendine, "Yukarıda cennette insan kim bilir ne kadar rahattır!"
diye düşündü.

Birden, oradan geçmekte olan yaşlı ve fakir bir adama rastladı. Onunla
konuşmaya başladı ve "Ben nasıl cennete gidebilirim?" diye sordu ona.
Adam cevap verdi: "Fakirlik ve alçakgönüllülükle. Benim yırtık pırtık
elbisemi giy, yedi yıl boyunca dünyayı dolaş, dünyadaki sefaleti gör.
Yanına para alma, karnın acıktığı zaman kendini açındırarak bir dilim
ekmek iste, işte o zaman cennete yaklaşırsın."

Bunun üzerine oğlan gösterişli ceketini çıkardı, onun yerine dilencinin
elbisesini giyerek dünyayı dolaşmaya başladı ve çok büyük sefaletlere
katlandı. Az yemekle yetindi, hemen hemen hiç konuşmadı. Sadece kendini
cennete alması için Tanrı'ya yalvarıp durdu.

Yedi yıl sonra babasının sarayına geri döndü, ama kimse onu tanımadı.
Hizmetçilerine, "Gidip anne ve babama benim geri döndüğümü söyleyin"
dedi. Ama hizmetçiler ona inanmadı, gülüp geçerek onu olduğu yerde
bıraktılar. Bu kez, "Gidip kardeşlerime haber verin, buraya gelsinler,
onları bir daha görmek isterim" dedi. Bunu da yapmadılar. Yalnızca
içlerinden biri gidip kralın öbür oğullarına haber verdi; ama kardeşleri
de ona inanmayıp boş verdiler.

Bu kez oğlan annesine bir mektup yazarak içine düştüğü sefaleti tek tek
anlattı, ancak onun oğlu olduğunu söylemedi. Kraliçe acıyarak ona
merdiven altında bir yer gösterdi ve iki hizmetçiyle günlük yemeğini
göndertti. Ancak hizmetçilerden biri kötü kalpliydi. "Bir dilenciye
böyle güzel bir yemek verilir mi hiç!" diyerek, yemekleri ya kendi yedi
ya da köpeklere yedirdi. Bir deri bir kemik kalmış zavallı oğlana da
sudan başka bir şey vermedi.

Öbür hizmetçi daha vicdanlıydı ve oğlana ne yemek verildiyse onu
götürdü. Bu yemek az olsa da, oğlan bir süre bununla idare etti. Tüm bu
süre içinde hep sabırlı davrandı, ama gitgide güçten düştü. Sağlığı
iyice bozulduğunda ise Kutsal Yemeğe katılmakla onurlandırıldı. Bu ayin
sırasında şehirdeki tüm kilise çanları kendiliğinden çalmaya başladı.
Kilisenin papazı ayinden sonra merdiven altında yatan zavallı adamın
yanma vardı. Ama oğlan ölmüştü; bir elinde bir gül, öbür elinde bir
zambak tutuyordu. Yanı başında da tüm öyküsünü yazdığı bir kâğıt
duruyordu. Gömüldükten sonra mezarının bir ucunda gül, öbür ucunda da
zambak açtı.
