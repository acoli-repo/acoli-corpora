# author: Gebrüder Grimm
# source: tbc
# url: https://www.grimmstories.com/tr//grimm_masallari/kristal_kure
# note: copyright of translation tbc

## Kristal Küre 

Bir zamanlar bir büyücü kadının üç erkek çocuğu vardı; oğlanlar
birbirine çok düşkündü. Ama kadının onlara pek güveni yoktu; günün
birinde gücümü elinden alırlar diye korkuyordu.

Bu yüzden en büyük oğlunu kartala dönüştürdü. Artık onun yuvası kayalık
dağların tepesindeydi; ara sıra geniş daireler çizerek aşağılara doğru
süzülüyordu.

Ortanca çocuğunu balinaya dönüştürdü. O da denizin derinliklerinde
yaşıyor, ara sıra su yüzüne çıkıp ta yükseklere kadar su fışkırtıyordu.
Her ikisi de günde iki saatliğine yine insan kılığına bürünüyordu.

Üçüncü oğlan bir ayıya ya da kurda dönüştürülmekten korkarak gizlice
evden kaçtı. Bu arada Altın Güneş şatosunda büyüye uğramış bir prensesin
bu büyüden kurtulmak için beklemekte olduğunu duydu. Ancak bu büyüyü
bozmaya çalışanlar başarısız kalarak işkence içinde hayatlarını
kaybetmişti. Bu uğurda ölenlerin sayısı yirmi üçü bulmuştu.

Bundan böyle büyüyü çözmesi için tek bir kişiye izin verilmişti; daha
başkası kabul edilmeyecekti!

Korku nedir bilmeyen genç oğlan Altın Güneş şatosuna gitmeye karar
verdi.

Uzun bir süre yol almasına karşın şatoyu bulamayarak büyük bir ormana
dalıverdi ve bu ormandan çıkış yolunu da bir türlü bulamadı.

Derken uzakta iki tane dev gördü; devler işaret yaparak onu çağırdı.
Delikanlı onların yanma vardı.

Devler, "Bir şapka yüzünden tartışıyoruz. Kime ait olduğuna karar
veremedik. İkimiz de aynı güçteyiz, birimiz diğerini yenemiyor yani!
Ufak adamların kafası bizimkinden daha iyi çalışır. Onun için kararı
sana bırakıyoruz" dediler.

"Eski bir şapka yüzünden neden dalaşıyorsunuz ki?" diye sordu oğlan.

"Sen bilmezsin, bu şapkanın bir özelliği vardır; bu bir dilek
şapkasıdır. Bu şapkayı kafasına geçiren, nereye gitmek isterse anında
orada olur" diye cevap verdi devlerden biri.

"Ver bakayım şu şapkayı" dedi oğlan. "Ben buradan biraz
uzaklaşacağım; size seslendiğim zaman koşmaya başlarsınız. Kim önce
benim yanıma varırsa şapka onun olur."

Böyle diyen oğlan şapkayı kafasına geçirerek oradan ayrıldı, ama bu
arada prensesi aklından geçirerek devleri tamamen unuttu. Bir keresinde
derin derin iç çekerek, "Aah, keşke şu anda Altın Güneş şatosunda olmuş
olsaydım" diye söylendi.

Bu sözcükler dudaklarından dökülür dökülmez kendisini dağın tepesindeki
şatonun kapısı önünde buluverdi.

Kapıdan içeri girdi, tüm odaları dolaştı; en son odada prensesi buldu.
Ama onu görür görmez dehşet içinde kaldı. Kızın suratı bumburuşuktu,
gözleri bulanıktı, saçları kızıldı.

"Güzelliği dünyaya ün salan prenses sen misin?" diye haykırdı oğlan.

"Aah, bu benim gerçek yüzüm değil! İnsan gözüyle bakıldığımda böyle
çirkin görünüyorum. Aslında nasıl biri olduğumu görmek istiyorsan şu
aynaya bak! Bu ayna yanıltmaz! O benim gerçek suratımı yansıtacaktır"
diyen genç kız aynayı oğlanın eline verdi.

Delikanlı aynaya bakınca dünyanın en güzel kızını gördü ve onun
üzüntüden nasıl gözyaşı döktüğüne tanık oldu.

"Büyüyü nasıl bozabilirim? Ben bunda korkulacak bir taraf göremiyorum"
dedi oğlan.

"Kristal küreyi bulup onu büyücü kadının yüzüne yaklaştırabilirsen büyü
bozulur, ben de gerçek yüzüme kavuşurum" dedi genç kız. "Ahh!
Başkaları bunu denedi, ama başaramayıp öldüler. Bak, delikanlı! Bana
acıdığın için kendini tehlikeye atıyorsun."

"Beni kimse durduramaz. Ama söyle bana, ne yapmam gerekiyor?"

"Peki, söyleyeyim" dedi prenses. "Şatonun bulunduğu dağdan aşağı
inersen bir su kaynağının başında yabani bir boğa göreceksin; onunla
savaşacaksın! Onu öldürebilirsen bu hayvandan vahşi bir kuş türeyecek.
Bu kuş karnında ateşten bir yumurta taşımakta; o yumurtanın sarısının
içinde kristal bir küre gizlidir. Ama o yumurtayı düşürmeyecektir; sen
onu düşürtmeye çalışırsan yere düşer. Düşer düşmez alev alır ve
yanındaki her şeyi ateşe boğar. Yumurta eriyip gider; kristal küre de
onunla birlikte yok olur; işte o zaman tüm gayretler boşa gider!"

Delikanlı su kaynağının olduğu yere vardı; yabani boğa burnundan
soluyarak böğürdü. Uzun bir çatışmadan sonra oğlan kılıcını hayvanın
karnına sapladı; boğa yere düştü. Aynı anda bu hayvandan önce bir kuş
türedi; uçup kaçmak istedi. Ama oğlanın ağabeyi kartal hemen onu
kovalayarak üzerine saldırdı ve gagalamaya başladı; bu arada kuş
yumurtayı düşürdü. Ama yumurta denize değil de sahildeki bir balıkçı
kulübesinin damına düştü ve başladı alev alarak yanmaya. Aynı anda öbür
kardeş, yani balina su yüzüne çıkarak fışkırttığı suyla ateşi söndürdü.

Ateş sönünce küçük oğlan yumurtayı aradı ve buldu da. Erimemişti, ama
önce ateş sonra da soğuk su değdiği için kabuğu çatlamıştı.

Böylece kristal küreyi bulup alması zor olmadı. Delikanlı bu küreyi
eline alıp büyücünün yüzüne yaklaştırınca kristal küre şöyle dedi:
"Bundan böyle benim kudretim kalmadı; artık sen Altın Güneş şatosunun
kralısın! Kardeşlerini de yine insan kılığına sokabilirsin."

Delikanlı hemen prensesin yanına vardı, onun bulunduğu odaya girince,
karşısında dillere destan olmuş güzelliğiyle genç kız durmaktaydı. İkisi
de büyük bir neşe içinde karşılıklı yüzük taktılar.
