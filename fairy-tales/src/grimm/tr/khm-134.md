# author: Gebrüder Grimm
# source: tbc
# url: https://www.grimmstories.com/tr//grimm_masallari/alti_kafadar
# note: copyright of translation tbc

## Altı Kafadar 

Bir zamanlar yaşlı bir kraliçe vardı; bu kadın bir büyücüydü; kızı da
inanılmaz güzeldi. Ancak büyücü kadının, insanları mahvetmekten başka
yaptığı bir şey yoktu. Ne zaman kızı için bir damat adayı çıkagelse bir
bilmece çözmesi şart koşuluyordu; çözemezse de ölmesi gerekiyordu.

Genç kızın güzelliği pek çok erkeğin gözünü kamaştırmıştı. Hepsi onunla
evlenmek için kendilerine verilen ödevi yerine getirmeye çalıştıysa da
hiçbiri başaramadı. Sonunda hepsinin kellesi kesildi.

Genç kızın güzelliğini duyan bir prens babasına, "Bırak gideyim, ben de
şansımı deneyeyim" dedi.

Babası, "Asla olmaz! Oraya gidersen, kendi ölümüne gidiyorsun
demektir" diye karşı çıktı.

Oğlan ister istemez söz dinledi. Ama üzüntüsünden, ölümcül bir hastalığa
yakalanarak yatağa düştü.

Yedi yıl hasta yattı. Hiçbir doktor derdine deva bulamadı. Babası başka
çare kalmadığını görünce çok üzülerek, "Git bakalım, şansını dene"
dedi.

Oğlu bu sözleri duyar duymaz hemen ayağa kalktı; sağlığına
kavuşuvermişti. Neşe içinde yola koyuldu.

Atıyla bir çalılığın üzerinden atlarken az ötede, yerde saman yığını
gibi bir şey gördü. Oraya yaklaştığında bunun sırtüstü yatmış bir
insanın karnı olduğunu gördü.

Ama bu karın ufak bir tepeden farksızdı. Şişko geleni görünce yerinde
doğrularak, "Birine ihtiyacın varsa beni yanına al" dedi.

Prens, "Koskoca adamı ben ne yapayım ki?" diye cevap verdi.

Şişko, "Öyle deme! Ben kendimi yaydım mı üç bin kez büyür ve
genişlerim" dedi.

Prens, "Gel öyleyse benimle, belki sana ihtiyacım olur" diye karşılık
verdi.

Şişko prense katıldı. Bir süre yol aldıktan sonra, yere yatarak kulağını
çimenlere dayamış birine rastladılar.

Prens sordu: "Ne yapıyorsun orada?"

"Dinliyorum."

"Neyi dinliyorsun?"

"Dünyada neler olup bitiyor diye dinliyorum, çünkü benim kulaklarım her
şeyi işitir. Çimlerin büyürken çıkardığı sesi bile duyarım."

Prens sordu: "Söyle o zaman bakalım, çok güzel bir kızı olan yaşlı
kraliçenin sarayında neler oluyor?"

Adam cevap verdi: "Kılıç sesi duyuyorum, bir damat adayının kellesini
uçuruyorlar."

Prens, "Sana ihtiyacım olacak, benimle gel" dedi.

Tekrar yola koyuldular. Derken bir çift ayak gördüler ve bu ayakların
ait olduğu bacakların da bir kısmını... ama sonuna kadar göremediler.

Uzun süre gittikten sonra önce vücudu, sonra da başı buldular.

Prens, "Sen ne uzun adamsın yahu!" dedi.

Adam,"O-hoo, bu daha hiçbir şey! Ben şöyle bir gerindim mi üç bin kez
daha uzarım; boyum da dünyadaki en yüksek dağdan daha uzun hale gelir.
Beni yanınıza alırsanız size seve seve hizmet ederim" diye cevap verdi.

"Gel öyleyse" dedi prens, "Sana ihtiyacım olacak."

Ve yine yola çıktılar. Derken yere oturmuş bir adam gördüler. Adam
gözlerini bağlamıştı.

Prens, "Ne diye gözlerini bağladın böyle? Işığa bakamıyor musun?" diye
sordu.

"Hayır" diye cevap verdi adam, "Bu bezi çözemem. Benim bakışım o
kadar güçlüdür ki, her şeyi darmadağın eder. Bunun size bir yararı
olacaksa, bırakın da sizinle geleyim."

Onu da yanlarına alarak yollarına devam ettiler. Derken güneş altında
zangır zangır titreyen bir adama rastladılar.

Prens, "Niye böyle üşüyorsun? Güneş o kadar kızgın ki" dedi.

Adam, "Ah, benim tabiatım bambaşkadır. Hava ne kadar sıcak olursa, ben
bir o kadar üşürüm. Buz içime işlese, ne kadar soğuksa, ben o kadar
terlerim. Yani buzda ateş gibi olurum, ateşte de buz gibi."

"Sen acayip bir adamsın, ama istiyorsan bizimle gel" dedi prens.

Hep birlikte yürümeye devam ettiler. Derken boynunu ileri uzatmış,
dağların arkasını görmeye çalışan bir adamla karşılaştılar.

Prens, "Nereye bakıyorsun böyle?" diye sordu.

Adam, "Öyle keskin gözlerim vardır ki, tüm ormanları, dağları,
arazileri, yani bütün dünyayı görebilirim" diye cevap verdi.

Prens, "İstersen bizimle gel; senin gibi biri bize lazım" dedi.

Prens altı yandaşıyla birlikte yaşlı kraliçenin yaşadığı şehre geldi.

Kimliğini söylemeden kraliçeye şöyle dedi: "Kızınızı bana vermek ister
misiniz, karşılığında dilediğiniz her şeyi yaparım." Büyücü kraliçe
yakışıklı bir delikanlıyı tuzağa düşürmüş olmaktan keyif duyarak, "Sana
üç ödev vereceğim. Bunları yerine getirirsen kızımla evlenebilirsin;
saray da senin olur" dedi.

Oğlan, "Birincisi neymiş?" diye sordu.

"Kızıldeniz'de düşürdüğüm yüzüğü bul getir bana" dedi kadın.

Prens yandaşlarının yanına vararak, "İlk ödevim Kızıldeniz'e düşmüş
bir yüzüğü bulmak. Bana bir akıl verin" dedi.

Gözleri her yeri gören yandaşı, "Bir bakayım, neredeymiş o yüzük"
diyerek aynı anda Kızıldeniz'e baktı. "Nerede olduğunu görüyorum;
orada, sivri bir kayaya takılmış" dedi.

Uzun adam, "Gözlerim görebilse ben oraya ulaşırım" diye lafa karıştı.

"Tüm sorun buysa, mesele yok" diyen Şişko yere uzanarak ağzını denize
açtı; dalgalar şelale gibi boğazına aktı.

Ve şişko tüm denizi yuttu. Denizin bulunduğu yer kupkuru kaldı. Uzun
adam eğilerek eliyle yüzüğü aldı.

Yüzüğü bulmuş olan prens sevinçle kraliçenin yanına vardı.

Kadın hayretle bakarak, "Tamam, kaybettiğim yüzük bu. Şansın yaver
gitti ve ilk ödevi yerine getirdin. Şimdi sıra ikincisinde: Sarayın
önündeki şu üç yüz tane besili öküzü görüyor musun? Onları keseceksin,
derisini, kıllarını, kemiklerini ve boynuzlarını yiyeceksin; aşağıdaki
mahzende üç yüz fıçı şarap var, hepsini içeceksin. Eğer öküzlerden tek
bir kıl, şaraptan da tek bir damla geriye kalırsa, öldün gitti" dedi.

Prens, "Yemeğe misafir davet edebilir miyim? Tek başına yemek zevk
vermez de" diye sordu.

Kraliçe pis pis gülerek, "Tek bir kişi davet edebilirsin, başka olmaz"
diye cevap verdi.

Prens yandaşlarının yanına vararak şişkoya, "Bugün davetlimsin,
doyuncaya kadar ye" dedi.

Şişko tek bir kıl kalmayıncaya kadar hepsini yedikten sonra, "Bu bitti;
kahvaltılık başka bir şey yok mu?" diye sordu.

Şarabı da bardağa gerek kalmadan tek bir damla kalmayıncaya kadar
fıçıdan içti!

Bu iş bittikten sonra prens kraliçeye ikinci ödevini de başardığını
söyledi.

Kadın şaşırdı. "Tamam, kimse bu aşamaya gelememişti. Ama şimdi bir
ödevin daha var. Başaramazsan kellen gider" dedi ve ekledi: "Bu akşam
odana kızımı getireceğim; bir kolunu onun boynuna atacaksın. Öylece
birlikte kalırken dikkat et, uyuya kalmayasın! Yoksa davayı
kaybedersin!"

Prens "Bu ödev kolay, gözümü açık tutarım" diye düşündü ve
yandaşlarını çağırarak kraliçenin söylediklerini aktardıktan sonra,
"Kadın kim bilir ne kurnazlık düşündü. Dikkatli olmak iyidir. Siz nöbet
tutun ve genç hanımın odadan çıkmasını önleyin" dedi.

Gece olunca yaşlı kadın kızını getirip prensin kollarına bıraktı. Uzun
adam kollarıyla genç çifti bir daire içine aldı; Şişko da hiç kimsenin
içeri girmemesi için kapıda nöbet tuttu. İki sevgili yalnız kalınca genç
kız hiç konuşmadı, ama pencereden giren ay ışığı yüzünü aydınlattı.
Oğlan onun güzelliğini görünce hayran kaldı ve hiçbir şey yapmadı.
Sadece coşkuyla ve sevinçle ona bakmaktan gözüne uyku girmedi. Bu saat
on bire kadar böyle devam etti. Saat on birde kraliçe büyü yaparak orada
bulunanları uyuttu; genç kızı da kaçırıverdi.

Hepsi on ikiye çeyrek kalaya kadar derin bir uyku çekti. O zaman büyünün
gücü azaldı ve uyandılar.

"Eyvaah, amma şanssızlık! Mahvoldum" diye yakındı prens.

Yandaşları da sızlandı. Ama sadık her şeyi duyan, "Susun,
dinleyeceğim" dedi.

Bir süre kulak kabarttıktan sonra, "Genç kız buradan üç yüz saat
uzaktaki bir kayalıkta oturmuş, derdine yanıyor. Uzun adam, bu işi sen
başarabilirsin! Şöyle bir doğrulsan birkaç adımda oraya varırsın" dedi.

"Evet" diye cevap verdi uzun adam. "Ama kayalıklara takılmamak için
keskin gözlere ihtiyacım var" deyince gözü- bağlı, oralara şöyle bir
bakınca istenmeyen kayalıklar ortadan kalkıverdi.

O zaman uzun adam genç kızı bulunduğu yerden alıverdi. Öbür yandaşlarını
da taşıyarak saat on iki olmadan onları eski yerine getirdi. Hepsi
yerlerini alıp bekledi.

Saat on ikiyi vurunca büyücü karı gizlice geldi ve artık benimsin
dercesine alaylı bir yüzle sırıttı.

Kızının üç yüz saat ötedeki bir kayalıkta olduğunu sanıyordu. Ama onu
prensin kolları arasında görünce dehşete düşerek, "Burada bir büyücü
var, benden de güçlü" diye söylendi. Ama yapacak bir şeyi yoktu. Ancak
kızının kulağına eğilerek, "Başkasının sözünü dinlediğin için utan;
kocanı bile kendin seçmedin" dedi.

Bu sözler genç kızı çok kızdırdı ve kibrine yenik düşerek öç almaya
karar verdi. On araba odun getirttikten sonra prensi çağırarak ona, üç
ödevi yerine getirdiyse de, şu odunları tutuşturduktan sonra onların
üstünde oturarak ateşe dayanamazsa asla karısı olmayacağını bildirdi.
Bunu söylerken onun yandaşlarından hiçbirinin kendisini ateşe
atmayacağını düşünmüştü. Oğlan aşkından dolayı bu ateşin üzerine
oturursa kızın kendisi kurtulmuş olacaktı.

Yandaşlar, "Biz her şeyi yaptık, ama üşüyen adam hiçbir şey yapmadı"
diyerek onu odun yığınının tam ortasına oturttuktan sonra odunları ateşe
verdiler. Uç gün süreyle odunlar yandı ve hepsi kömüre dönüştü; alevler
sönünce üşüyen adam küllerin ortasında yaprak gibi titreyerek, "Ömrümde
bu kadar soğuk görmedim, biraz daha devam etseydi kaskatı kesilecektim"
dedi.

Güzel kız başka çare kalmadığını görünce prensle evlendi. Ama kiliseye
giderlerken büyücü karı, yani yaşlı kraliçe, "Bu utanca daha fazla
dayanamayacağım" diyerek askerlerini oraya gönderdi. Her tarafı yakıp
yıkacaklar ve kızını geri getireceklerdi!

Ama bu arada her şeyi duyan kulak kabartmış ve yaşlı kadının gizlice
konuşmalarını duymuştu. Şişko'ya dönerek, "Nasıl yapalım?" diye
sordu.

O ne yapmak gerektiğini biliyordu. Arabanın arkasına daha önce içtiği
deniz suyunun bir kısmını kusuverdi; orada koskoca bir deniz oluştu;
askerlerin hepsi bu denizde boğulup öldü.

Büyücü bunu görünce zırhlı askerlerini gönderdi; ama her şeyi duyan
onların zırhlı giysilerinin çıkardığı gıcırtıları duyuverdi.

Gözübağlının gözlerindeki bezi çekip aldı; Gözübağlı gelen askerlere
şöyle bir bakınca hepsi tuz buz oldu.

Böylece başka hiçbir engel çıkmadan kiliseye gittiler; nikâh kıyıldı.

Altı kafadar efendileriyle vedalaşırken: "Dilekleriniz yerine geldi;
artık bize ihtiyacınız yok. Biz gidiyoruz, şansımızı başka yerde
arayacağız" dediler.

Genç karı koca yola çıktı. Saraydan yarım saatlik yolda bir köy vardı.
Orada bir çoban domuzlarını gütmekteydi.

Oraya vardıklarında oğlan karısına, "Benim gerçekten kim olduğumu
biliyor musun? Prens falan değilim; çobanım ben. Şu domuz güden adam da
benim babam. Onunla birlikte yaşayıp kendisine yardım etmemiz
gerekecek" dedi.

Sonra birlikte bir hana gittiler. Oğlan gizlice hancıya genç kızın
kraliyet giysilerini gece almasını söyledi.

Genç kız ertesi sabah uyandığında giysilerini bulamadı; hancının karısı
ona eski bir eteklikle bir çift yün çorap verdi. Kız onları büyük bir
hediyeymiş gibi kabullenerek giyiverdi.

Hancı kadın, "Kocanın yerinde olsaydım sana hiçbir şey vermezdim"
dedi.

Genç kız kocasının gerçekten çoban olduğunu anlayınca sürüyü onunla
birlikte güttü. "Burnu büyük olmamın ve kibirliliğimin cezasını
çekiyorum" diye düşündü.

Bu iş sekiz gün sürdü; kız daha fazla dayanamıyordu, ayaklan yara
olmuştu.

Derken birkaç kişi çıkageldi. Kız onlara kocasının kim olduğunu bilip
bilmediklerini sordu.

"Biliyoruz" dediler, "O çobandır; az önce domuz sürüsünü güdüyordu.
Elindeki tasmalar ve bağcıklarla pazara gidiyordu herhalde." Ve
eklediler. "Bizimle gel de seni onun yanma götürelim."

Böyle diyerek kızı bir saraya götürdüler. Kız içeri girer girmez orada
kral giysileri giymiş kocasını gördü. Önce onu tanımadı; ama delikanlı
onu kollarının arasına alarak öptü ve "Senin yüzünden çok acı çektim"
dedi. "Senin de aynı acıyı çekmeni istedim!"

Ve asıl düğün işte o zaman başladı.

Bu öyküyü anlatan da herhalde oradaydı!
