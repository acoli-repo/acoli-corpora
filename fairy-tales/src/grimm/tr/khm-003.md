# author: Gebrüder Grimm
# source: tbc
# url: https://www.grimmstories.com/tr//grimm_masallari/meryem_ana
# note: copyright of translation tbc

## Meryem Ana 

Büyük bir ormana yakın bir yerde bir oduncu karısıyla birlikte
yaşıyordu. Üç yaşında da bir kızı vardı. Aile o kadar fakirdi ki, artık
yiyecek ekmekleri bile kalmamıştı. Çocuğu nasıl besleyeceklerini
bilemiyorlardı.

Bir sabah oduncu odun kesmek için ormana gitti. Tam işe başlarken
karşısına güzel bir kadın çıktı; başında pırıl pırıl yıldızlı bir taç
taşıyordu:

"Ben İsa'nın annesi Meryem Ana'yım. Sen fakirsin, çocuğunu bana
getir. Ben onu yanıma alayım; hem beslerim hem de bakarım" dedi.

Oduncu razı oldu, çocuğunu getirip Meryem Ana'ya verdi. O da onu alarak
cennete götürdü. Orada çocuğun durumu düzeldi, şekerli ekmek yedi, tatlı
süt içti; giysileri altındandı; çocuk melekler onunla oynuyordu hep.

Ve kız on dört yaşına basınca onu yanma çağırarak şöyle dedi: "Sevgili
çocuğum, ben büyük bir geziye çıkıyorum. Sen cennetin on üç kapısının
anahtarlarını al, sakla! Bu kapılardan on ikisini açıp içerdeki
güzellikleri görebilirsin; ama en ufak anahtarın açacağı ön üçüncü
kapıyı açmak yasak! Açarsan başına uğursuzluk çöker, ona göre!"

Kız bu konuda söz verdi, ama Meryem Ana gittikten sonra cennetteki
odaları dolaşmaya başladı. Her gün bir kapı açarak on iki kapıyı da açıp
odaları gezdi. Her odada bir havari vardı, çevresindeki her şey
muhteşemdi. Kız tüm bu güzelliklere hayran kaldı, kendisine katılan
melekler de onunla birlikte sevindiler hep. Sıra yasaklanmış kapıya
geldi.

Kız bunun ardında ne olduğunu çok merak ettiği için meleklerden birine
şöyle dedi: "Açmak istemiyorum, içine girmeye de niyetim yok, sadece
anahtarı kilitte biraz döndürüp kapı aralığından içeri bakacağım."

"Olmaz!" diye cevap verdi melek. "Günaha girersin. Meryem Ana bunu
yasakladı; sonra başın belaya girer."

Kız sustu, ama merakını yenememişti; içi içini yiyordu. Tüm melekler
dışarı çıktıktan sonra şöyle düşündü: "Şimdi yalnız kaldım, içeri
bakabilirim. Bunu yaparsam nasılsa kimsenin haberi olmayacak."

Anahtarı cebinden çıkardı, kilide soktu ve çevirdi. Kapı açıldı; ateşler
içinde Kutsal Uçlü'yü ve ihtişamı gördü. Bir süre orada kalakaldı, her
şeye şaşkınlıkla baktı ve parmağıyla o pırıl pırıl parlayan eşyalardan
birine dokundu ve birden parmağı altın kesildi. Bunu görünce çok korktu,
kapıyı hızla kapayarak oradan koşarak uzaklaştı. Ve bu korku hiç bitmek
bilmedi; ne yapsa etse kalbi küt küt çarpıyor ve bir türlü
sakinleşmiyordu. Parmağı da öyle altın suyuna batmış gibi kaldı, ne
kadar temizleyip ovaladıysa da o altını çıkaramadı.

Aradan çok geçmeden Meryem Ana geri döndü. Kızı yanına çağırarak ondan
cennetin anahtarlarını istedi. Kız anahtar destesini verince Meryem Ana
onun gözlerinin içine bakarak: "On üçüncü kapıyı açtın mı?" diye
sordu.

"Hayır" diye cevap verdi kız. Meryem Ana elini onun kalbine koydu ve
ne kadar hızlı çarptığını hissederek, onun yasak olduğu halde kapıyı
açtığını anladı ve bir daha sordu: "Gerçekten açmadın mı?"

"Hayır" diye cevap verdi kız yine. Ama Meryem Ana kızın parmağının
altına boyanmış olduğunu görünce, yasağa uymadığını anlayarak üçüncü kez
sordu:

"Bunu yapmadın mı?"

"Hayır" diye cevap verdi kız üçüncü kez.

Bunun üzerine Meryem Ana, "Sözümü dinlemedin, ayrıca yalan söyledin,
artık cennette kalmaya layık değilsin" dedi.

Ve kız derin bir uykuya daldı; uyandığı zaman kendisini yeryüzünde,
ıssız bir yerde buldu. Seslenmek istedi, ama sesi çıkmadı. Yerinden
fırlayıp koşmak istedi, ama nereye gitse etrafı çalılıkla çevriliydi ve
bunları aşamadı, içinde kapalı kaldığı bu vahada içi oyuk, yaşlı bir
ağaç vardı; bunu barınak olarak kullanabilirdi. Nitekim o oyuğa girdi;
gece olunca orada uyudu; rüzgâr da esse, yağmur da yağsa, hep orada
barındı. Ama işte bu sıkıntılı bir yaşamdı; düşündü de, cennetteki
hayatı ne kadar güzeldi! Meleklerle ne güzel oynamıştı! Derken acı acı
ağlamaya başladı. Ağaç kökleri ve bulabildiği kadar yabani meyvelerle
beslendi hep. Sonbahar gelince yere düşen cevizleri ve yaprakları
toplayarak barınağa götürdü. Kışın cevizleri yedi; kar yağıp buz
tutunca, üşümemek için ufak hayvanların yaptığı gibi yapraklara sarındı.

Çok geçmeden giysileri yırtıldı ve parça parça yere düştü.

Ne zaman güneş doğup havayı ısıtsa dışarı çıkıyordu. Uzun saçları tüm
bedenini bir manto gibi örtüyordu.

Böylece yıllar geçti ve dünyanın her türlü sefaletini ve acımasızlığını
yaşadı.

Ve bir gün ağaçlar yeşerirken o ülkenin kralı ava çıktı ve bir ceylanın
peşine düştü. Hayvan dikenli fundaların arasında saklandığı için kral
atından indi, kılıcını çekerek çalılıklar arasından kendine yol açtı. Ve
oradan kurtulduğunda bir ağacın altında harika güzellikte bir kızın
oturduğunu gördü; kızın altın saçları ta yere kadar sarkmıştı.

Kral olduğu yerde kalakaldı; çok şaşırmıştı.

"Kimsin sen? Bu vahada işin ne?" diye sordu.

Kız cevap vermedi, çünkü ağzını açamadı.

Kral da sessiz kaldı, kıza şaşırarak baktı, sonra yine konuştu.
"Benimle saraya gelmek ister misin?"

Kız başını hafifçe öne eğdi. Kral onu kollarına alarak ata bindirdikten
sonra birlikte saraya doğru yol aldılar.

Saraya vardıklarında kral ona güzel elbiseler giydirdi ve her ne
istediyse ona fazlasıyla verdi.

Kız hâlâ konuşamasa da o kadar güzel ve sevimliydi ki, kral ona gönlünü
kaptırdı ve çok geçmeden evlendiler.

Bir yıl kadar geçtikten sonra kraliçe bir oğlan dünyaya getirdi. O gece
yatağında yalnız yatarken Meryem Ana çıkageldi.

"Bana gerçeği söyleyerek yasaklı kapıyı açtığını itiraf edecek misin?
Edersen senin ağzını açarım; ama işlediğin günahı hâlâ inkâr edip
ısrarla yalan söylersen, yeni doğmuş çocuğunu alır giderim" dedi.

O an için kraliçenin cevap vermesine izin verildiyse de inadından
vazgeçmedi ve "Hayır, yasaklı kapıyı açmadım" dedi. Bunun üzerine
Meryem Ana kucağındaki çocuğu çekip aldı ve gözden kayboldu.

Ertesi sabah çocuk bulunamayınca herkes dedikoduya başladı. Kraliçe bir
yamyammış, kendi çocuğunu öldürüp yemişmiş!

Kraliçe tüm bunları işittiği halde ağzını açıp cevap veremedi. Kralsa
karısını çok sevdiği için tüm bu söylenenlere inanmadı.

Bir yıl sonra kraliçe bir oğlan daha doğurdu. O gece yine Meryem Ana
çıkageldi ve "Yasaklı kapıyı açtığını itiraf edersen hem çocuğunu geri
veririm, hem de dilini çözerim. Ama günah işlemeye devam edersen, yani
yine yalan söylersen bu yeni doğmuş çocuğunu da alırım" dedi.

Kraliçe yine, "Hayır, yasaklı kapıyı ben açmadım" diye cevap verdi.

Meryem Ana bu çocuğu da alarak cennete uçtu.

Ertesi sabah bu çocuğun da kaybolduğu duyulunca herkes kraliçenin oğlunu
yuttuğunu söylemeye başladı ve kraldan onu mahkemeye çıkarmasını
istediler.

Ama kral karısını o kadar seviyordu ki, anlatılanlara inanmadı ve
danışmanlarını bu konuda konuştukları takdirde ölüm cezasıyla
cezalandıracağını söyledi.

Bir yıl sonra kraliçe güzel bir kız doğurdu. O gece Meryem Ana üçüncü
kez kraliçenin karşısına dikilerek, "Benimle gel" dedi ve onu elinden
tutarak cennete götürdü; oradaki diğer iki çocuğu gösterdi. Çocuklar ona
güldüler ve yerküreyle oynamaya başladılar.

Kraliçe bunu görüp sevinince Meryem Ana, "Hâlâ kalbin yumuşamadı mı?
Yasaklı kapıyı açtığını itiraf edersen sana iki çocuğunu da geri
veririm" dedi.

Kraliçe üçüncü kez, "Hayır, yasaklı kapıyı açmadım ben" diye diretti.

Meryem Ana onu yine yeryüzüne bıraktıktan sonra üçüncü çocuğu da yanına
alıp gitti.

Ertesi sabah bu duyulduğunda, herkes bağrışmaya başladı. "Kraliçe bir
yamyamdır! Cezalandırılması lazım!"

Bu kez kral danışmanlarını görmezlikten gelemedi. Kraliçe mahkemeye
çıkarıldı. Ama hiç konuşamadığı için kendini savunamadı ve mahkûm oldu.
Yakılarak ölecekti!

Odunlar yerleştirildi; kraliçeyi bir direğe bağladılar; alevler etrafını
sarmaya başladı. İşte o anda kadının inadı geçti, kalbi pişmanlıkla
doldu ve "Keşke ölmeden önce dilim çözülse de, kapıyı açtığımı
söyleyebilsem" diye aklından geçirdi. İşte o anda sesine kavuşuverdi ve
şöyle haykırdı: "Evet, Meryem Ana, o kapıyı ben açtım!"

O anda yağmaya başlayan yağmur alevleri söndürdü. Kraliçenin başı
üzerinde bir ışık belirdi ve Meryem Ana gökten indi. Her iki yanında
birer küçük çocuk, kucağında da bir bebek vardı. Kraliçeye şefkatle
yaklaştı ve "Kim işlediği günahı itiraf edip pişmanlık duyarsa, o kişi
affedilir" diyerek üç çocuğunu kraliçeye verirken dilini de çözdü ve
ona ömür boyu mutluluk diledi.
