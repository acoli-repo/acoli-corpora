# author: Gebrüder Grimm
# source: tbc
# url: https://www.grimmstories.com/tr//grimm_masallari/sadik_ferdinand_ile_nankor_ferdinand
# note: copyright of translation tbc

## Sadık Ferdinand ile Nankör Ferdinand 

Bir zamanlar zengin bir karı kocanın çocukları yoktu, ama fakir
düştüklerinde küçük bir oğulları oldu. Ancak ona vaftiz babası olacak
birini bulamadılar. Bunun üzerine adam başka bir kasabaya gidip
bakacağını, belki birini bulabileceğini söyleyerek evden ayrıldı.

Bir süre yol aldıktan sonra fakir bir adamla karşılaştı. Adam ona nereye
gittiğini sordu. O da bir vaftiz babası aramaya çıktığını, ancak kendisi
çok fakir olduğu için kimsenin bu işe yanaşmadığını söyledi.

Adam, "Bak, sen fakirsin, ben de fakirim. Vaftiz babası olmak isterim;
ama öyle fakirim ki, çocuğa bir şey veremem. Sen şimdi eve dön, ebeye
söyle, çocuğu alıp kiliseye getirsin" dedi.

Ebe oğlanla kiliseye vardığında fakir adam oradaydı; çocuğa Sadık
Ferdinand adını verdi.

Kiliseden çıktıktan sonra dilenci onlara, "Hadi şimdi eve gidin. Size
hiçbir şey veremem, siz de bana bir şey vermeyin" dedi.

Ama ebeye bir anahtar vererek ona, eve gidince bunu çocuğun babasına
vermesini ve onun da çocuk on dört yaşına gelinceye kadar bu anahtarı
saklamasını söyledi. Çocuk o yaşa basınca bozkıra çıkacak ve orada bir
saray, kapısında da bir kilit görecekti; bu anahtar o kilide uyarsa
saray onun olacaktı!

Neyse, oğlan yedi yaşına bastı ve adamakıllı gelişti. Bir keresinde
başka çocuklarla oyun oynadı. Ama her bir çocuk vaftiz babalarından
birbirinden güzel şeyler almıştı. Oğlan ağlayarak eve döndü ve babasına,
"Ben vaftiz babamdan hiç mi bir şey almadım?" diye sordu.

"Aldın" dedi babası, "Sana bir anahtar bıraktı. Bozkırda bir saray
görürsen oraya git, bu anahtarla kapısını aç!"

Çocuk oraya gitti, ama ne bir saray gördü ne de duydu.

Aradan yedi yıl geçti, oğlan on dört yaşına basınca yine oraya gidince
bir saray gördü. Kapısını anahtarla açınca içerde bir at gördü. Kır bir
attı bu! Oğlan bir at sahibi olduğu için o kadar sevindi ki, hemen ona
binerek babasının yanına vardı: "Artık bir kır atım var, dünyayı gezmek
istiyorum" dedi.

Ve evden ayrıldı. Yolunun üzerinde bir kalem tüyü gördü. Önce eğilip
almak istedi, ama sonra, "Bırak kalsın, gerekirse gideceğin yerde
nasılsa bir tane bulursun" diye düşündü.

Böyle giderken ardından biri seslendi: "Sadık Ferdinand, al onu
yanına." Etrafına bakındı, ama kimseyi göremedi. Geri döndü, kalem
tüyünü yerden aldı. Bir süre at sürdükten sonra bir su kenarına vardı.
Sahilde bir balık havasız katmışçasına soluyup duruyordu.

"Dur bekle! Sana yardım edeyim de yine suda yüz balıkçık" diyerek onu
kuyruğundan yakaladığı gibi suya fırlattı.

Balık kafasını sudan çıkararak, "Beni bataklıktan kurtardığın için sana
bir flüt hediye etmek istiyorum. Bir gün suya düşersen onu çalarsın, ben
hemen gelir seni sudan çıkarırım" dedi.

Ve oğlan yoluna devam etti. Derken biriyle karşılaştı; adam ona nereye
gittiğini sordu. "Şey, en yakın kasabaya" diye cevap verdi. Adam onun
adını sordu. "Sadık Ferdinand" dedi oğlan.

"Bak hele" dedi adam, "İsimlerimiz benziyor. Benimki de Nankör
Ferdinand." Ve birlikte en yakın kasabadaki bir hana gittiler.

İşin kötü tarafı Nankör Ferdinand Sadık Ferdinand'ın ne düşündüğünü ve
ne istediğini önceden biliyordu; bunun için kötü yöntemlere
başvuruyordu.

Ancak bulundukları handa namuslu ve dürüst bir kız vardı; temiz yüzlüydü
ve de güzeldi. Sadık Ferdinand'a aşık oluverdi, çünkü oğlan
yakışıklıydı. Kız ona nereye gitmek istediğini sordu. Sadık Ferdinand
dünyayı dolaşacağını söyledi, ama kız burada kalması için ısrar etti.
Çünkü o yörenin kralı kendine bir uşak ya da iyi bir at binicisi
arıyordu. Delikanlı oraya başvurmalıydı! Oğlan gitmeye pek yanaşmadı.
Kız, "Senin yerine ben gideyim" dedi. Nitekim kralın huzuruna çıkarak
ona, yanında uşak olarak çalışacak iyi birini tanıdığını söyledi. Kralın
işine geldi bu. Oğlanın gelmesini ve onu uşak olarak alacağını söyledi.

Ancak oğlan binici olmak istiyordu, çünkü kır atı neredeyse o da
oradaydı! Bunun üzerine kral onu binici yaptı.

Nankör Ferdinand bunu duyunca kıza, "Bak hele! Ona yardım edersin de
bana etmezsin ha" dedi.

"Şey, sana da yardım etmek isterim" diyen kız, onun tehlikeli biri
olduğunu ve kızdırmaya gelmeyeceğini düşündü.

Ve kralın huzuruna çıkarak onu da uşak olarak önerdi. Kral kabul etti.

Sabahları Nankör Ferdinand giysilerini giydirirken kral hep, "Ah, keşke
sevgilim de yanımda olsa" diye sızlanıp duruyordu.

Aslında Nankör Ferdinand Sadık Ferdinand'a düşmandı. Ve kral yine böyle
sızlanınca Nankör Ferdinand, "Sizin biniciniz var ya, gönderin onu.
Sevgilinizi alıp getirsin; bunu yapmazsa kafasını uçurun" dedi.

Kral Sadık Ferdinand'ı çağırttı ve ona falanca yerde bir sevgilisi
olduğunu, onu alıp getirmesini, aksi halde öldürüleceğini söyledi.

Sadık Ferdinand ahıra, kır atının yanına giderek, "Ah, ben ne talihsiz
çocukmuşum" diye ağlayıp sızlamaya başladı.

Birden arka taraftan, "Sadık Ferdinand, niye ağlıyorsun?" diyen bir
ses işitti. Etrafına bakındı, ama kimseyi göremeyince sızlanmaya devam
etti. "Ah benim kır atım, artık seni yalnız bırakmak zorundayım, çünkü
ölmem gerekecek."

Derken aynı sesi işitti. "Sadık Ferdinand, niye ağlıyorsun?"

İşte o zaman konuşanın kendi atı olduğunu anladı: "Sen misin, kır atım?
Konuşabiliyor musun sen?" diyerek devam etti. "Ben bilmem nereye gidip
kralın nişanlısını bulup getirecekmişim. Bunu nasıl yapacağımı biliyor
musun?"

Kır at şöyle cevap verdi: "Git krala, ihtiyacın olduğu şeyleri sana
verirse sevgilisini bulup getireceğini söyle. Eğer sana bir gemi dolusu
etle bir gemi dolusu ekmek verirse bu iş olur de! Çünkü denizde koskoca
devler var, onlara et götürmezsen seni paramparça ederler. Ayrıca orada
koskoca kuşlar var, onları da ekmekle beslemezsen gözünü çıkarırlar."

Bunun üzerine kral ülkedeki tüm kasapları seferber ederek et kestirdi,
tüm fırıncılara da bir gemi dolusu ekmek pişirtti.

Gemilere et ve ekmek yüklendikten sonra kır at sadık Ferdinand'a şöyle
dedi: "Şimdi bin sırtıma, seni gemiye götüreyim. Karşına devler çıkarsa
şunları söyle:

Sakin olun sevgili devler,
Size getirdim neler neler!

Kuşlar gelirse onlara da şöyle de:

Sevgili kuşlar, sakin olun
Etrafıma şöyle bir dolun;
Yem seçerken düşündüm,
Sizleri görünce güldüm.

O zaman sana bir şey yapmazlar ve saraya vardığında devler sana yardım
eder. Neyse, sen saraya gidersin, yanına da iki dev alırsın. Prensesi o
sarayda uyuyor göreceksin. Ama sakın onu uyandırma. Devler onu yatağıyla
birlikte gemiye taşısın."

Ve her şey kır atın dediği gibi oldu. Sadık Ferdinand yanında
getirdiklerini devlere ve kuşlara dağıttı. Bunun üzerine devler kendi
istekleriyle prensesi yatağıyla birlikte gemiye taşıdı.

Hepsi kralın yanına vardığında prenses yazıları olmadan yaşayamayacağını
söyledi; kendi eliyle yazdığı şiirler falan sarayda kalmıştı. Nankör
Ferdinand'ın kışkırtmalarıyla Sadik Ferdinand kralın huzuruna çağrıldı.
Kral ona bu yazıları gidip o saraydan alarak getirmesini, aksi halde
ölüme mahkûm edileceğini söyledi. Oğlan ahıra giderek ağlamaya başladı:
"Ah benim kır atım, yine gitmem gerekiyor. Ama bu işin altından nasıl
kalkacağım ben?"

Kır at ona yine gemiyi et ve ekmekle yüklemesini söyledi. Her şey geçen
seferki gibi oldu; devler de kuşlar da karınları doyurularak
yatıştırıldı.

Saraya vardıklarında kır at oğlana içeri girmesini ve prensesin yatak
odasındaki masadan yazıları almasını önerdi.

Sadık Ferdinand oraya giderek yazıları aldı. Ama gemideyken kalem tüyünü
denize düşürdü.

Kır at, "Bu konuda sana yardım edemem" dedi.

Oğlanın aklına flüt geldi; hemen üfleyerek çalmaya başladı; aynı anda
balık ağzında tuttuğu tüyü ona verdi. Daha sonra oğlan yazıları düğünün
yapıldığı saraya getirdi.

Ancak kraliçe kralı sevmiyordu, çünkü adamın burnu yoktu. O Sadık
Ferdinand'dan çok hoşlanıyordu.

Saray erkânının toplandığı bir günde kraliçe marifetlerini göstermek
istedi. Birinin kellesini uçurduktan sonra onu yine yerine takabilirmiş!
Denemek isteyen varsa beri gelsinmiş! Ancak hiç kimse bu işe yanaşmadı.
Sonunda yine nankör Ferdinand'ın kışkırtması sonucu kabak Sadık
Ferdinand'ın başına patladı!

Kraliçe onun kafasını baltayla kopardı, sonra yine yerine oturttu. Ve
yara hemen kapanıverdi, sanki boynuna kırmızı fular takmış gibi
gözüküyordu.

Kral, "Bunu nerede öğrendin şekerim?" diye sordu.

"Öğrendim işte, bu bir sanattır. Senin üzerinde de deneyeyim mi?"

"Evet, dene bakalım!"

Kraliçe kralın kafasını kopardı, ama yerine oturtmadı; oturtur gibi
yaptı, sonra bir türlü olmuyor gibilerinden numara yaptı.

Kral toprağa verildi, karısı da Sadık Ferdinand'la evlendi.

Ama Sadık Ferdinand her zaman kır atına bindi ve bir defasında atına
atladığında, at ona göstereceği başka bir bozkıra gitmesi ve orada üç
kez avlanması gerektiğini söyledi.

Sadık Ferdinand söyleneni yapar yapmaz kır at arka ayakları üzerinde
şaha kalktı ve bir prense dönüştü.
