# author: Gebrüder Grimm
# source: tbc
# url: https://www.grimmstories.com/tr//grimm_masallari/duzenbaz_ve_ustasi
# note: copyright of translation tbc

## Düzenbaz ve Ustası 

Jan oğlunun bir meslek öğrenmesini istiyordu. Bu nedenle kiliseye
giderek yardım etmesi için Tanrı'ya dua etti.
Sunağın arkasında duran zangoç, "Düzenbazlığı! Düzenbazlığı öğrensin!"
dedi.
Jan oğlunun yanma vardı ve ona, Tanrı'nın düzenbazlığı önerdiğini
söyledi. Daha sonra onu yanına alarak düzenbazlığı öğretecek birini
aradı. Uzun bir yol kat ettikten sonra koskoca bir ormana geldiler.
Ormanın içinde ufacık bir ev vardı ve içinde yaşlı bir kadın
oturmaktaydı.
"Düzenbazlıktan anlayan birini biliyor musunuz?" diye sordu Jan.
"O işi burada öğrenebilirsiniz" dedi kadın. "Oğlum düzenbazların
ustasıdır." Ve oğluyla konuşarak Jan'ın oğlunun düzenbazlığı öğrenip
öğrenemeyeceğini sordu.
Yaşlı kadının oğlu Jan'a, "Ben oğlunuza her şeyi öğretirim, siz
gelecek yıl buraya gelin; oğlunuzu tanıyabilirseniz sizden para
almayacağım. Tanıyamazsanız bana iki yüz lira verirsiniz, tamam mı?"
dedi.
Jan evine döndü; oğlu sihirbazlığı ve düzenbazlığı öğrendi. Derken
aradan bir yıl geçti. Jan yola çıktı; bu arada oğlunu nasıl
tanıyabileceğini düşünmekteydi. Kendi kendine mırıldanarak yoluna devam
ederken karşısına bir cüce çıktı ve "Hey, sana n'oldu be adam? Niye
böyle üzgünsün?" diye sordu.
"Şey, bir yıl önce oğlumu bir düzenbazın yanına verdim. O da bana bir
yıl sonra oğlumu gelip almamı, onu tanıyamazsam kendisine iki yüz lira
borçlanacağımı, tanırsam benden para almayacağını söyledi. Ama şimdi onu
tanıyabilecek miyim diye merak ediyorum, ayrıca parayı nereden
bulacağımı da bilmiyorum" diye cevap verdi Jan.
Bunun üzerine cüce ona bir parçacık ekmek kabuğu alarak bacanın altında
durmasını, ocak çengellerinin asıldığı sırıkta bir de sepet asılı
olduğunu söyledi; bu sepetin içinde başını çıkararak dışarıya bakan bir
kuş varmış ki, bu onun oğluymuş!
Jan gidip biraz ekmek kabuğu alarak sepetin içine attı; kuş hemen
kafasını çıkararak dışarı baktı.
"Vay be oğlum, sen buradasın demek?" dedi adam. Babasını gören çocuk
çok sevindi, ama ustası şöyle dedi: "Bu aklı sana şeytan verdi, yoksa
oğlunu nasıl tanıyabilirdin ki?"
"Gel gidelim buradan baba" dedi oğlan. Jan oğlunu yanına alarak eve
doğru yola koyuldu. Yolda oğlu ona, "Ben şimdi büyü yaparak bir tazıya
dönüşeceğim! Beni göstererek çok para kazanabilirsin" dedi.
Derken bir faytonla karşılaştılar. Fayton sürücüsü "Hey, şu köpek
satılık mı?" diye seslendi.
"Evet."
"Kaç para istersin?"
"Otuz lira."
"Bu çok para, ama hadi öyle olsun. Bu güzel bir av köpeği doğrusu."
Faytonun içindeki beyefendi hayvanı yanına aldı. Ama az bir yol
gitmişlerdi ki, köpek faytonun penceresinden atlayıp aynı anda insan
olarak babasının yanında yer alıverdi.
Baba oğul tekrar evin yolunu tuttular. Ertesi gün bir köy pazarına
vardılar. Oğlan, babasına dönerek, "Ben şimdi güzel bir at olacağım,
beni satarsın. Ama satarken ağzıma takılı gemi çıkarmayı sakın unutma,
yoksa insana dönüşemem!" dedi.
Baba atıyla pazar yerine gitti. İşte o sırada usta düzenbaz çıkageldi ve
atı yüz lira karşılığında satın aldı. Ancak Jan atın gemini çıkarmadı.
Atı satın alan onu evine götürüp ahıra soktu. Tesadüfen ahıra gelmiş
olan hizmetçi kızı gören at, "Benim gemimi çıkar!" diye seslendi.
Kız durup kulak kabarttı. "Sen konuşabiliyorsun demek?" diyerek atın
yanına yaklaştı ve gemini çıkardı. At aynı anda bir serçeye dönüştü ve
kapının üzerinden uçtu. Ancak usta düzenbazın bir kuşu daha vardı; o da
uçarak öbür kuşa saldırdı. Birbirlerini gagaladılar. Bunun üzerine usta
düzenbaz bir havuz yaptı, kendisi de bir balık oldu. Oğlan da kendini
balık yaptı. Bu sefer de iki balık birbirini ısırmaya kalkıştı. Usta,
tavuğa dönüştü. Oğlan tilki oluverdi ve ustanın kafasını kopardı, usta
düzenbaz öldü. Bugüne kadar da bir daha dirilmedi.
