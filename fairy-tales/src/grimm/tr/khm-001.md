# author: Gebrüder Grimm
# source: tbc
# url: https://www.grimmstories.com/tr//grimm_masallari/kurbaga_prens
# note: copyright of translation tbc

## Kurbağa Kral ile Aslan Yürekli Heinrich 

Herkesin muradına erdiği eski zamanlarda bir kral vardı. Kızlarının
hepsi güzeldi, ama en genci öyle güzeldi ki, o zamana kadar pek çok
güzel görmüş güneş bile onu seyretmeye doyamıyordu.
Kralın sarayının yakınında koskoca bir kara orman, bu ormandaki yaşlı
bir ıhlamur ağacının altında da bir kuyu vardı. Çok sıcak havalarda en
genç prenses ormana gider ve serinlemek için bu kuyunun kenarına
otururdu. Canı sıkıldığı zaman da altın topunu havaya atar ve sonra
yakalardı; bu, onun en sevdiği oyundu.
Bir gün yine havaya attığı top elinden kaçıp yere çarpınca seke seke
kuyuya düştü. Kuyu o kadar derindi ki, dibi görünmüyordu. Kız ağlamaya
başladı, hıçkırıkları gitgide yükseldi, hiç sakinleşmedi. O böyle
yakınıp dururken biri seslendi: "Neyin var prensesim? Öyle ağlıyorsun
ki, buna taş bile dayanmaz!"
Kız bu ses nereden geliyor diye etrafına bakındı. Derken sudan kocaman
ve çirkin başını çıkarmış olan bir kurbağa gördü. "Ah sen miydin
çamursıçratan? Kuyuya düşen altın topuma ağlıyorum" dedi.
"Kes sesini, ağlama artık" diye cevap verdi kurbağa. "Bunun çaresi
var, sana oyuncağını geri getirirsem bana ne verirsin?"
"Ne istersen kurbağacık!" diye cevap verdi kız. "Giysilerimi,
incilerimi ve takılarımı, hatta başımdaki altın tacı bile veririm."
Kurbağa şöyle cevap verdi: "Giysilerin, incilerin, takıların ve altın
tacın hoşuma gitmedi. Ama bana iyi davran, senin oyun arkadaşın olayım,
masada senin yanında oturayım, senin altın tabağından yiyip senin
bardağından içeyim ve senin yatağında yatıp uyuyayım."
"Tamam" dedi kız. "Söz veriyorum, hepsi olacak, eğer bana altın
topumu geri getirirsen." Ama içinden de şöyle geçirdi: "Kurbağa
zırvası bu, hem suda yaşayacak hem de bir insana yarenlik yapacak ha!"
Kurbağa kızdan bu vaadi aldıktan sonra kuyuya daldı ve bir süre sonra su
yüzüne çıkarak ağzındaki altın topu çimlere fırlattı.
Prenses güzel oyuncağını görünce hemen yerden alarak koşmaya başladı.
"Dur, dur" diye seslendi kurbağa. "Beni de al, ben senin gibi
yürüyemem ki!"
Ama ne fayda, o istediği kadar vrak! vrak! diye bağırsın, kız çekip
gitti. Topunu kuyudan çıkaran zavallı kurbağayı unuttu bile.
Ertesi gün prenses babasıyla ve saray erkânıyla sofraya oturup altın
tabaktan yemek yerken, sarayın mermer merdivenlerinden
şlip-şlap-şlip-şlap diye bir şey yürüdü ve kapıyı çalarken de "En genç
prenses, bana kapıyı aç!" diye seslendi
Kız kim gelmiş diye dışarı gidip baktı, karşısında kurbağayı gördü.
Hemen kapıyı kapayarak geri döndü ve masadaki yerini aldı; çok
korkmuştu.
Kral onun yüreğinin küt küt attığını fark edince, "Niye korkuyorsun
çocuğum? Dışarıda seni kapıp kaçıracak bir dev mi var yoksa?" diye
sordu.
"Dev falan yok, iğrenç bir kurbağa var" dedi kız.
"Kurbağa ne istiyor senden?"
"Ah babacığım, dün ormandaki kuyu başında oynuyordum, derken altın
topum kuyuya düştü. O kadar çok ağladım ki, bu kurbağa onu sudan
çıkardı, karşılığında da benimle yarenlik etmeyi istedi. Ben onun sudan
çıkıp yürüyebileceğini aklıma bile getirmedim. Ama çıkmış işte, şimdi
içeri girmek istiyor."
Bu sırada kurbağa kapıyı bir daha çalarak şöyle seslendi:
Prenseslerin en genci Bırak artık direnci Söz vermiştin ya bana Hadi
kapıyı açsana!
Bunun üzerine kral "Madem söz verdin, sözünü tut ve git kapıyı aç"
dedi.
Kız gidip kapıyı açtı. Kurbağa onun sandalyesine kadar peşinden zıplaya
zıplaya yürüdü. Orada durup "Beni yukarı kaldır, yanına oturt!" diye
seslendi. Kız duraksadı, ta ki kral onu uyarıncaya kadar.
Kurbağa sandalyeye oturduktan sonra masaya çıkmak istedi. Çıktıktan
sonra da "Şu altın tabağını bana itele de birlikte yiyelim" dedi.
Kız söyleneni yaptı, ama bunu hiç istemediği belliydi. Kurbağa afiyetle
yiyip içerken her lokması kızın boğazında kaldı.
"Karnım doydu, artık yoruldum. Beni odana taşı ve yatağına götür, yatıp
uyuyalım" dedi kurbağa sonra.
Prenses ağlamaya başladı, soğuk kurbağaya elini sürmeye iğrendi. Şimdi
bu yaratık onun güzel yatağında mı yatacaktı!
Ancak kral öfkelendi ve "Seni sıkıntıdan kurtarana nasıl nankörlük
edersin! Ona hakaret etme!" dedi.
Bunun üzerine prenses onu iki parmağıyla tutarak odanın bir köşesine
bıraktı. Ama yatağa yattığında kurbağa sürüne sürüne ona yaklaştı ve
"Ben yoruldum, senin gibi uyumak istiyorum. Beni yanına al, yoksa
babana söylerim!" dedi.
Kız o kadar öfkelendi ki, onu bütün gücüyle duvara fırlattı ve "Pis
kurbağa, dinlen orada dinlenebildiğin kadar!" diye bağırdı.
Kurbağa yere düşer düşmez kurbağalıktan çıktı, dost bakışlı, yakışıklı
bir prense dönüştü. O zaman delikanlı, kendisinin bir cadı tarafından
büyü yapılarak kurbağaya dönüştürüldüğünü ve o güne kadar hiç kimsenin
onu kuyudan çıkaramadığını anlattı. Kızı kendi krallığına götürmek
istediğini söyledi. Sonra beraber yatıp uyudular. Genç kız babasının da
isteğiyle onu kocası olarak kabul etti.
Ertesi sabah güneş doğarken uyandılar; sekiz beyaz atın çektiği bir
araba geldi, her atın başında beyaz birer devekuşu tüyü vardı,
zincirleri de altındandı.
Genç prensin arkasında onun sadık hizmetçisi Aslan Yürekli Heinrich
duruyordu. Sadık Heinrich efendisinin kurbağaya dönüşmesine o kadar
üzülmüştü ki, yüreği parçalanmasın diye göğsüne üç tane demir bant
koydurtmuştu. Araba genç prensi kendi ülkesine götürmek üzere gelmişti.
Sadık Heinrich onları arabaya bindirdikten sonra arkalarına geçti.
İşlerin bu şekilde sonuçlanmasına o kadar seviniyordu ki!
Biraz yol aldıktan sonra prens ardında bir çatırtı duydu; sanki bir şey
kırılmıştı. Arkasına dönerek şöyle seslendi:

Heinrich, galiba araba kırıldı!
Hayır efendim, kınlan araba değil,
Bunlar göğsümdeki demirler
Siz kuyudayken duyduğum acıyı söyler.

