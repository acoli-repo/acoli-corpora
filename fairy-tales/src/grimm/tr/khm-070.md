# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_talihli
# note: copyright of translation tbc

## Üç Talihli 

Bir gün bir baba üç oğlunu çağırdı; en büyüğe bir horoz, ortancaya bir
tırpan, en küçüğe de bir kedi hediye etti.

"Ben yaşlandım" dedi. "Ölümüm yaklaştı. Bu dünyadan göçmeden önce
sizleri düşündüm. Param yok; size verdiklerim az gibi görünse de, bu
onları nasıl kullanacağınıza bağlı. Şimdi sizler bu verdiklerimin
tanınmadığı ve bilinmediği bir ülkeye gidin, mutluluğu orada
bulacaksınız!"

Babasının ölümünden sonra en büyük oğlan horozu yanına alarak yola
çıktı. Ama nereye gitse herkes horozu tanıyordu; büyük şehirlere
girerken yüksek kulelerde rüzgârda dönen horozlar ta uzaktan
görünüyordu. Köylerdeyse horoz sesinden geçilmiyordu; yani kendisine
şans getirecek olan bu hayvanın dış görünüşüne de kimse şaşmadı ve
aldırış etmedi.

Ama sonunda bir adaya geldi ki, burada kimse horozu tanımıyordu, bu
yüzden zaman ayarlamayı bile bilmiyorlardı. Sabahla akşamı biliyorlardı,
ama gece uyuduklarında vakti tahmin edemiyorlardı.

"Bakın, ne vakur bir hayvan bu! Başında yakut kırmızısı bir tacı,
ayaklarında da şövalyelerinki gibi mahmuzları var. Geceleri sizi öterek
üç kez belli bir zamanda uyandıracak; son ötüşünde güneş doğacak.
Gündüzleri öttüğü zamanda da, göstereceği yöne bağlı olarak havanın
nasıl olduğunu gösterecek" dedi oğlan.

Bu köy halkının çok hoşuna gitti. Herkes bütün gece yatıp uyudu ve
horozun saat ikide, dörtte ve altıda öterek zamanı bildirmesi onları
sevindirdi. Oğlana horozun satılık olup olmadığını, satılıksa fiyatının
ne olduğunu sordular.

"Bir eşek yükü altın" diye cevap verdi oğlan.

"Böyle değerli bir hayvan için bu para az bile" diyerek horozu satın
aldılar.

Eve zengin bir kişi olarak döndüğünde kardeşleri ona hayran kaldı.

Ortanca oğlan, "Ben de şansımı deneyeyim, bakalım tırpan bir işe
yarayacak mı?" diyerek yola çıktı.

Ama tırpanın görünüşü hiç kimsede bir etki yaratmadı; hemen her köylü
omzunda bir tırpan taşıyordu zaten. Sonunda onun da yolu bir adaya
düştü; burada yaşayanların tırpan hakkında hiçbir bilgileri yoktu. Orada
buğdaylar büyüdüğü zaman tarlaya top arabası getiriyorlar, sonra onu
ateşleyip buğdayları deviriyorlardı. Ama bu sağlam bir yöntem değildi;
bazen hedefi bulduramıyorlar, bazen başak yerine sapı vuruyorlardı; hem
çok zarara giriyorlar hem de çok gürültü çıkarıyorlardı.

Derken ortanca oğlan tırpanıyla ekinleri kısa zamanda bir güzel
kesiverdi; görenlerin ağzı açık kaldı. Oğlana karşılığında ne isterse
verebileceklerini söylediler. O da, "Bir beygir yükü altın" dedi.

En küçük oğlan da şansını kedisiyle denedi. O da kardeşleri gibi hep
karada dolaştı, ama her gittiği yerde bir sürü kedi vardı; o kadar ki,
yeni doğmuş yavruları artık suda boğuyorlardı.

Sonunda bir gemiye binerek o da bir adaya vardı. O zamana kadar bu adada
hiç kimse kedi görmemişti. Fareler masalarla sıralar üzerinde dolaşıyor
ve evlerde insan olsa da olmasa da her yerde dans ediyordu. Bu yüzden
halk hep sızlanıp duruyordu. Kral bile sarayında bu hayvanlardan
kurtulamıyordu. Fareler her köşede saklanıyor ve ele geçirdiklerini
dişleriyle kemiriyordu.

Kedi fareleri avlayarak bir evin birkaç odasını tertemiz hale getirdi.
Halk kraldan bu harika hayvanı ülkeleri hesabına satın alması için
yalvardı.

Kral istenilen ücreti seve seve verdi ki, bu bir katır yükü altındı!

Üçüncü oğlan da büyük bir servetle eve döndü.

Kedi sarayda farelerle çocukla oynar gibi oynadı. Isırıp öldürdüklerinin
sayısı artık belli değildi. Sonunda çok çalışmaktan ötürü terledi ve
susadı. Durdu, başını yukarı kaldırarak "miyav! miyav!" diye bağırdı.

Kral adamlarıyla birlikte bu acayip sesi duyunca çok ürktü; hepsi
korkuyla saray dışına çıktılar. Dışarıda kral ne yapmak gerektiğini
soruşturdu. Sonunda bir haberci gönderilecek ve bu sesi çıkarana sarayı
terk etmesi, aksi halde zorla çıkartılacağı bildirilecekti.

Ama danışmanlar, "Bırakalım fareler ne yaparlarsa yapsınlar; nasılsa
onlara alıştık! Böyle bir canavara karşı canımızı tehlikeye atmaktansa
farelerle yaşarız, daha iyi" dediler.

Soylu bir delikanlı gidip kediye sarayı kendi rızasıyla terk etmek
isteyip istemediğini sordu. Ancak susuzluğu gitgide artan kedi sadece
"miyav! miyav!" diye cevap verdi.

Delikanlı bunu "Asla, hiçbir koşulda" diye anladı ve bu cevabı krala
iletti.

Bu kez danışmanlar "Zor kullanacağız" dediler.

Toplar getirilerek ateşe başlandı; sarayda yangın çıktı. Alevler kedinin
bulunduğu salona ulaşınca hayvan, şansı da yaver giderek, pencereden
dışarı fırladı. Dışarıdakilerse sarayı yerle bir oluncaya kadar ateşe
tuttular.
