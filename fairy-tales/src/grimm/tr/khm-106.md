# author: Gebrüder Grimm
# source: tbc
# url: https://www.grimmstories.com/tr//grimm_masallari/fakir_degirmenci_ile_kedi
# note: copyright of translation tbc

## Fakir Değirmenci ile Kedi 

Bir değirmende fakir bir değirmenci yaşıyordu Ne karısı vardı ne de
çocukları. Ama yıllarca yanında çalışan üç çırağı vardı. Bir gün onları
çağırarak, "Ben artık yaşlandım; ocak başına çekilip oturmak istiyorum.
Size şöyle bir teklifim var: Bana en güzel atı kim getirirse değirmeni
ona vereceğim. Ama o kişi ölünceye kadar bana bakacak!" dedi.
Çırakların ikisi, en küçükleri olan Hans'ı aptal yerine koyuyor ve onun
değirmeni hak etmediğini düşünüyorlardı. Oysa oğlanın değirmen falan
istediği yoktu.
Derken üçü hep birlikte yola çıktılar. Diğerleri köye yaklaşınca aptal
Hans'a, "Sen burada kal, çünkü ömrün boyunca bir at bulamazsın"
dediler. Ama Hans onlarla birlikte gitti. Akşam olunca bir mağaraya
vardılar, içine girerek uyudular.
İki akıllı oğlan Hans uyuyuncaya kadar bekledi, sonra da kalkıp oradan
uzaklaşarak onu yalnız bıraktı. "İyi yaptık!" dediler, ama hiç de öyle
olmayacaktı!
Güneş yükselip de Hans uyanınca kendisini mağaranın dibinde buldu.
"Aman Tanrım, neredeyim ben?" diye söylendi. Sonra kalkıp mağaradan
çıktı ve ormana gitti. "Şimdi tamamen yalnız kaldım, atı nasıl
bulacağım?" diye düşündü. Böyle dalmış giderken karşısına küçücük,
alacalı bir kedi çıktı. Kedi "Nereye gidiyorsun Hans?" diye sordu
dostça.
"Sorma! Ama sen bana yardım edemezsin ki!"
Kedi, "Ben senin derdini biliyorum; sen güzel bir at arıyorsun. Benimle
gel ve bana yedi yıl boyunca seyislik yap. O zaman sana ömrün boyunca
göremeyeceğin güzellikte bir at veririm" dedi.
Hans, "Vay canına, bu sihirli bir kedi olmalı. Görelim bakalım doğru mu
söylüyor" diye düşündü.
Kedi onu yanına alarak sihirli sarayına götürdü. Burada ona hizmet eden
bir sürü kedi vardı. Merdivenlerden bir aşağı bir yukarı sıçrayarak oyun
oynuyorlardı; hoş hayvanlardı. Akşam yemeğine oturduklarında içlerinden
üçü müzik yaptı: biri kontrbas, öbürü keman, üçüncüsü de yanaklarını
şişirebildiği kadar şişirerek trompet çaldı. Yemekten sonra sofra
kaldırıldı. Kedi, "Hans, gel benimle dans et!" dedi.
"Olmaz!" diye cevap verdi Hans ve ekledi: "Bir kediyle dans etmem
ben! Şimdiye kadar hiç etmedim."
O zaman kedi, "Öyleyse götürün onu yatağına" dedi.
Kedilerden biri Hans'ın yatak odasının ışığını yaktı, İkincisi
pabuçlarını, üçüncüsü de çoraplarını çıkardı. Sonra ışığı söndürdüler.
Ertesi sabah yine gelerek kalkmasına yardım ettiler: birisi onu yıkadı,
öbürü kuyruğuyla yüzünü kuruladı, üçüncüsü çoraplarını giydirdi, bir
başkası pabuçlarını getirdi.
"Bu çok hoşuma gitti" dedi Hans.
Ama o da kedilere hizmet etti, her gün odun kırdı. Bunun için gümüş bir
balta, yine gümüş bir kama ve testere kullandı; sopası da bakırdandı.
Oğlan alçakgönüllü davrandı ve evde kaldı. Yemesi içmesi yerindeydi. Ama
kedi ile yardımcılarından başka hiç kimseyi görmedi.
Bir keresinde kedi ona, "Dışarı çık, çimleri kes ve otları kurut!"
dedi. Ona, hepsini geri getirmesi koşuluyla bir gümüş tırpan ve altından
yapılma bir biley taşı verdi.
Hans söyleneni yaptı. İşi bittikten sonra tırpanı, biley taşını,
samanları eve taşıdı ve hâlâ alamadığı ücretinin ne zaman ödeneceğini
sordu.
"Bekle!" dedi kedi. "Daha işin bitmedi. İşte sana gümüşten odun,
balta ve köşebent demiri. Bunlarla bana ufak bir ev yapacaksın!"
Hans evi tamamladı ve o zamana kadar her şeyi yaptığı halde atı hâlâ
alamadığını hatırlattı. Yedi yıl, altı ay kadar çabuk geçmişti. Kedi ona
atı görmek isteyip istemediğini sordu.
"Evet!" dedi Hans.
O zaman kedi ufak evin kapısını açtı. İçeride on iki tane at vardı ve
hepsi öyle güzeldi ki! Hepsi pırıl pırıldı! Oğlanın sevincine diyecek
yoktu. Kedi ona yiyeceğini içeceğini verdikten sonra, "Evine dön, atı
şimdi vermiyorum; ama üç gün sonra sana kendim getireceğim!" dedi.
Hans hazırlandı ve kediye değirmenin yolunu gösterdi. Kedi ona yeni
giysi bile vermedi; oğlan yedi yıl önceki eski giysisini giydi. Tabii
onca yıldan sonra her tarafı kısalmıştı.
Bu şekilde eve vardığında diğer iki çırak da oradaydı. Her biri kendi
atını getirmişti, ama hayvanlardan biri kördü, öbürü de topal.
"Hans, senin atın nerede?" diye sordular.
"Üç gün sonra gelecek" diye cevap verdi oğlan.
Çıraklar güldü, "Tamam, ama iyi bir şey olsun bari!" dediler.
Hans eve girdi, ama değirmenci ona sofraya oturmamasını söyledi. Üstü
başı öyle pisti ki, yabancı biri gelip görse utanacaklardı! Biraz yemek
vererek dışarı attılar onu. Yatma vakti geldiğinde diğer çıraklar ona
yer vermedi; oğlan kazların bulunduğu kümese girerek sert samanlar
üstünde yattı. Ertesi sabah uyandığında üç gün geçmişti.
Derken altı atın çektiği bir araba geldi; araba ve atlar öyle parlaktı
ki, deme gitsin! Bir yardımcı başka bir at daha getirdi; zavallı
Hans'ın atıydı bu!
Derken arabadan çok güzel bir prenses indi ve değirmene girdi. Bu kız
aslında Hans'ın yedi yıl boyunca hizmet ettiği sihirli, alacalı kediden
başkası değildi!
Kız değirmenciye küçük çırağı sordu. Değirmenci, "Onu değirmene
alamıyoruz, üstü başı berbat, kazların kümesinde yatıyor" dedi.
Prenses Hans'ı hemen getirmelerini emretti. Hans'ı kümesten
çıkardılar. Oğlan üstünü başını örtmek için önlüğünü katlamak zorunda
kaldı. Prensesin yardımcısı sandıktan şahane bir giysi çıkardı; oğlanı
yıkadı ve giydirdi.
Bu iş bitti; hiçbir prens Hans kadar yakışıklı olamazdı!
Prenses daha sonra öbür çırakların getirdiği atları görmek istedi; ama
bu atlardan biri kördü, öbürü topal!
Bunun üzerine yardımcısına yedinci atı getirtti. Değirmenci bunu
görünce, "Buraya şimdiye kadar hiç bu kadar güzel bir at gelmedi!"
dedi.
"Bu, üçüncü çırağın atı!" dedi prenses.
"O zaman değirmen onun hakkı!" diye karşılık verdi değirmenci.
Prenses, "İşte at hurda! Değirmen sende kalsın!" dedi.
Ve Hans'ı arabasına bindirerek oradan uzaklaştı. Hans'ın gümüş
aletlerle yaptığı ufak eve vardılar ve bu ev birdenbire kocaman bir
saraya dönüştü; her şey altın ve gümüşten yapılmıştı.
Prenses Hans'la evlendi. Hans o kadar zengin oldu ki, bu zenginlik ona
ömür boyu yetti.
Bu yüzden herkesi aptal sanma ve her aptalın da başarılı olamayacağını
düşünme!
