# author: Gebrüder Grimm
# source: tbc
# url: https://www.grimmstories.com/tr//grimm_masallari/pancar
# note: copyright of translation tbc

## Pancar 

Vaktiyle iki erkek kardeş vardı. İkisi de askerdi; biri zengindi, diğeri
fakir. Fakir olanı hayatını kazanmak için üniformasını çıkararak çiftçi
oldu. Kendine ait olan tarlayı sürdükten sonra oraya pancar ekti.
Tohumlar tuttu, pancar çıktı ve öyle büyük oldu ki, pancarlar kralı
adını aldı. Böylesi şimdiye kadar görülmemişti, bundan sonra da
görüleceği yoktu! Daha sonra bu pancar iki öküzün çektiği bir arabayı
doldurabilecek kadar büyüdü. Çiftçi bununla ne yapacağını bilemedi, yani
bu bir şans mıydı, yoksa şanssızlık mıydı? Sonunda şöyle düşündü:
"Satsan fazla bir şey getirmeyecek, kendin yesen, az bir şey sana
yeter! En iyisi sen bunu krala ver. Hiç değilse ona olan saygını
göstermiş olursun!"

Uzatmayalım, pancarı arabaya yükledi; iki öküzü koştu ve götürüp krala
hediye etti.

Kral, "Bu ne acayip şey! Şimdiye kadar çok mucize gördüm, ama böylesine
hiç rastlamadım. Nasıl bir tohum kullandın sen böyle? Yoksa bunu sen mi
icat ettin? Şanslı adamsın vesselam" dedi.

"Hayır, efendim" dedi çiftçi, "Şanslı falan değilim; fakir bir
askerim ben; yiyecek bir şeyim kalmadığı için üniformamı çıkardım ve
çiftçiliğe başladım. Bir erkek kardeşim var; kendisi zengindir, siz onu
tanırsınız efendim. Benimse hiçbir şeyim olmadığı için terk edilmiş bir
adamım!"

Kral ona acıyarak şöyle dedi: "Artık fakirlikten kurtulacaksın, sana
öyle hediyeler vereceğim ki, kardeşin kadar zengin olacaksın!" Ve bir
sürü altın, arazi, otlak ve koyun sürüsü vererek onu zengin yaptı.

Kardeşi tek bir pancar yetiştirerek bu hale geldiğini duyunca onu
kıskandı. Aynı şekilde şanslı olabilmek için ne yapması gerektiğini uzun
boylu düşündü. Sonra daha akıllıca davranmak istedi. Krala altın ve bir
sürü at hediye etti. Karşılığında da kraldan daha büyük bir hediye
bekliyordu; kardeşi bir pancar karşılığında onca hediyeyi almışsa,
kendisi şimdi kim bilir neler alacaktı!

Kral hediyeyi kabul etti, ama karşılığında ona ne vereceğini bilemedi;
en iyisi o koca pancarı vermekti!

Neyse; zengin oğlan kardeşinin pancarını arabasına yükledikten sonra
evin yolunu tuttu. Eve varınca kızgınlığını kimden alacağını bilemedi.
Derken aklına kötü bir fikir geldi, kardeşini öldürmeye karar verdi.

Paralı katiller tuttu, onlar bir tuzak hazırlayacaktı. Kendisi de
kardeşinin yanına vararak, "Bak kardeşim, ben gizli bir hazine
keşfettim; gel birlikte kazalım, sonra da onu paylaşırız" dedi.

İyi niyetli kardeşin aklına kötü bir şey gelmediği için, kırgınlığa da
kapılmadan onunla birlikte gitti. Kazı yerine vardıklarında katiller
saldırdı, onu yakalayıp bağladılar ve bir ağaca asmaya çalıştılar. Tam o
sırada uzaktan bir şarkı ve nal sesleri duyuldu. Adamlar çiftçiyi bir
çuvala sokarak ağaca astılar sonra da çok korkarak tabanları yağladılar.
Çiftçi çuvalın ağzını açarak başını dışarı çıkarabildi.

Ancak atla gelen, bir öğrenciden başkası değildi; keyifli keyifli şarkı
söyleyerek ormandan gelmekteydi. Ağaca asılı kişiyi görmeden yoluna
devam ederken çiftçi, "Uğurlar ola" diye seslendi.

Öğrenci etrafına bakındı, sesin nereden geldiğini bilemedi. "Kim
konuşuyor?" diye söylendi.

Yukarıdaki çiftçi, "Kafanı yukarı kaldır, görürsün! Ben 'bilgelik
çuvalı'nın içindeyim. Kısa zamanda çok şeyler öğrendim ben burada; öbür
okulları unut gitsin! Az sonra aşağı ineceğim ve tüm insanlardan daha
akıllı olacağım! Artık yıldızları okumayı, rüzgârın uğultusunu,
denizlerdeki kumu, hastalıkların tedavisini, şifalı otların gücünü,
kuşları, taşları... hepsini öğrendim ben! Sen de bir kere şu çuvalın
içine girsen onun ne kadar çok bilgiyle dolu olduğunu hissedersin!

Öğrenci tüm bunları duyunca çok şaşırdı ve "Tanrıya şükür ki seni
buldum! Ben de biraz çuvala girebilir miyim?" diye sordu.

Yukarıdaki, buna pek razı olmamış gibi davrandı. "Hadi seni
ödüllendireyim, ama bir saat kadar beklemelisin. Daha öğrenmem gereken
ufak bir kısım daha var" dedikten sonra nazlana nazlana, "Bilgelik
Evi'nden çıkabilmem için ipi aşağı çekmelisin! Ondan sonra da çuvala
sen girersin" diye ekledi.

Neyse, öğrenci çuvalı aşağıya çekti, sonra ağzını açarak çiftçinin
çıkmasına yardım etti. Sonra kendisi çuvalın içine girip çiftçiye, "Sen
şimdi beni hemen yukarı çek! Ben içinde dik durumda olmalıyım" dedi.

Çiftçi, "Dur" dedi. "Böyle olmaz" diyerek oğlanın kafasını tutarak
onu çuvala baş aşağı soktu. Çuvalın ağzına bir düğüm attıktan sonra onu
yukarı çekerek havada sallandırdı ve şöyle dedi: "Ee, ne haber
delikanlı? Bak, şimdi akim başına geldi. İşte deneyim dediğin şey böyle
kazanılır! Senin öğreneceğin daha çok şey var. Sakin sakin otur
oturduğun yerde; o zaman kafan çalışmaya başlayacak!"

Çiftçi bunları söyledikten sonra öğrencinin atına atlayarak oradan
uzaklaştı.

Ama bir saat sonra öğrenciyi kurtarması için birini gönderdi.
