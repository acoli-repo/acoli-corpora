# author: Gebrüder Grimm
# source: tbc
# url: https://www.grimmstories.com/tr//grimm_masallari/cesur_prens
# note: copyright of translation tbc

## Cesur Prens 

Bir zamanlar bir prens vardı; ama babasının yanında daha fazla kalmak
istemiyordu. Korku nedir bilmez biriydi. Bu yüzden hep, dünyayı dolaşmak
isterim; o zaman canım sıkılmaz, sıradışı şeyler görürüm diye aklından
geçiriyordu.
Ve bir gün ailesiyle vedalaşarak yola çıktı; sabahtan akşama kadar
yürüyüp durdu. Derken bir devin barındığı evin önüne geldi.
Çok yorgun olduğu için kapı eşiğine çöküp dinlendi. Bakışlarını etrafta
dolaştırırken evin avlusunda birkaç oyuncak gördü. Bunlar misket ve koni
şeklindeydi, ama her biri bir insan büyüklüğündeydi. İçinden onlarla
oynamak geldi; koniyi dikerek misketi ona doğru yuvarladı; koninin her
devrilişinde haykırdı...
Bu hoş bir şeydi. Ama dev bu şamatayı işitti, başını pencereden çıkardı
ve kendi oyuncaklarıyla aynı boydaki bir insanın toplarla oynadığını
gördü.
"Heey, solucan!" diye seslendi. "Ne yapıyorsun benim misketlerimle
sen? Kimden aldın bu cesareti?"
Prens deve bakarak şöyle dedi: "Heey, çam yarması! Sadece senin
kolların mı güçlü yani? Canım ne isterse onu yaparım ben!"
Dev onun yanına vararak, "Öyleyse bana hayat ağacından bir elma koparıp
getir" dedi.
"Ne yapacaksın onu?" diye sordu prens.
"Kendim için istemiyorum; bir nişanlım var, o istiyor. Ben bütün
dünyayı dolaştım, ama ağacı bulamadım" dedi dev.
"Ben bulurum!" dedi oğlan. "Kimse de beni bundan alıkoyamaz!"
"Yani bu iş kolay mı diyorsun?" diye sordu dev ve "Ağacın bulunduğu
bahçe demir parmaklıklarla çevrili; o parmaklıkların önünde de vahşi
hayvanlar var; her biri nöbet tutuyor ve kimseyi içeri bırakmıyor"
dedi.
"Beni bırakırlar" dedi prens.
"Peki, o bahçeyi bulursan ağaçta asılı olan elmayı göreceksin. Ama ona
öyle çabuk ulaşamazsın; onun önünde bir halka vardır; uzanıp elmayı
koparmak için elini bu halkadan geçirmen gerek. Bunu şimdiye kadar hiç
kimse başaramadı" diye karşılık verdi dev.
"Ben başarırım" dedi prens. Sonra devle vedalaştı.
Dağlardan, vadilerden, tarlalardan ve ormanlardan geçerek sonunda
sihirli bahçeyi buldu.
Her yanda vahşi hayvanlar başları öne eğik uyumaktaydı.
Prens onlara yaklaştığında başlarını bile kaldırmadılar. Oğlan
üzerlerinden atlayarak geçti. Demir parmaklıkları da aşarak sağ salim
bahçeye daldı.
Hayat ağacı bahçenin ortasındaydı; dalları kıpkırmızı elmalarla
doluydu.
Prens ağacın gövdesine sarılarak tırmanmaya başladı; elmalardan birine
ulaşmak istediğinde önüne bir halka çıktı.
Elini zahmetsizce o halkadan geçirerek elmayı kopardı.
Ama halka birden bire kolunu sıkıverdi; öyle ki gücünü damarlarında bile
hissetti. Elmayla birlikte ağaçtan indiğinde parmaklık üzerinden atlamak
istemedi, onun yerine kapıya tutundu; ama onu sallar sallamaz çıkan
gürültü yatmakta olan aslanı uyandırdı; hayvan ona saldırır gibi olduysa
da hiç kızmadan tıpış tıpış efendisinin ardından yürüdü.
Prens deve söz verdiği elmayı getirerek, "Gördün mü, onu zahmetsizce
kopardım" dedi.
Dev isteğinin yerine gelmiş olmasına sevindi, hemen nişanlısına koşarak
elmayı ona verdi. Nişanlısı güzel ve akıllı bir kızdı; devin kolunda
demir halkanın olmadığını fark edince, "Kolunda demir halka görmedikçe
elmayı senin kopardığına inanmayacağım" dedi.
Dev "Oraya gidip kopardım, hiç de zor olmadı" diye cevap verdi; zayıf
birinden halkayı -kendi isteğiyle vermezse- zorla almanın kolay bir şey
olacağını düşünerek oğlandan istedi. Ama prens karşı çıktı.
Dev, "Elma neredeyse halka da onun yanında olacak. Ya onu kendi rızanla
verirsin ya da benimle güreşirsin" dedi.
Ve güreşmeye başladılar; ama dev, kolunda ona güç veren halkayı taşıyan
prensi bir türlü yenemedi. Bu kez aklına bir kurnazlık geldi:
"Ben çok terledim, sen de öyle. Nehre gidip biraz yüzelim, serinleriz;
sonra yine güreşiriz" dedi.
Prens onun kalleşlik edeceğini hiç düşünmedi; birlikte nehre gittiler.
Prens giysilerini halkayla birlikte çıkardıktan sonra suya atladı. Ama
dev halkayı aldığı gibi oradan ayrılarak koşmaya başladı; bu kez
hırsızlığın farkına varan aslan devin peşine takıldı; onun elinden
halkayı zorla alarak efendişine geri getirdi.
Ama dev bir meşe ağacının arkasına saklandı ve birden, elbiselerini
giymeye çalışan prense saldırarak iki gözüne bıçak soktu.
Zavallı prens kör oldu ve ne yapacağını bilemedi. Dev yanına gelerek
elinden yakaladı, sanki yardım edercesine onu yüksek bir kayalığın en
tepesine çıkardı ve orada bıraktı. Birkaç adım atarsa aşağıya düşüp
ölür; ben de halkayı ondan alırım diye düşündü. Ama sadık aslan
efendisinin yanından hiç ayrılmadı ve giysisinden tutarak yavaş yavaş
aşağı indirdi.
Dev geri dönüp de ölüyü soymaya kalkışınca kurnazlığının boşa çıktığını
gördü. "Nasıl olur da böyle zayıf bir insan ölmez!" diye söylenerek
prensi tuttuğu gibi bu kez bir uçurumun başına getirdi. Ama onun kötü
niyetini sezen aslan bu kez de efendisini tehlikeden kurtardı.
Uçurumun başına vardıklarında dev elini oğlanın elinden çekerek onu
yalnız bıraktı, Ancak aynı anda aslan bir omuz attığı gibi onu uçurumdan
yuvarladı; dev ta aşağıya düşerek pestile döndü.
Sadık hayvan efendisini uçurumun başından uzaklaştırdıktan sonra
yanından berrak sulu bir derenin aktığı bir ağacın altına oturttu. Oğlan
ağaca yaslandı; aslan da onun yanına yattıktan sonra kuyruğuyla
efendisinin yüzüne su sıçrattı. Gözlerine birkaç damla su girer girmez
prens görmeye başladı. Aynı anda küçücük bir kuş önünden uçarak ağacın
gövdesine kondu; sonra kendisini suya bırakarak biraz yıkandı; daha
sonra da hiçbir dala çarpmaksızın kanat çırparak uçup gitti. Prens bunu
Tanrı'nın bir selamı sayarak suya girip yıkandı ve özellikle de yüzünü
yıkadı. Sudan tekrar çıktığında gözleri eskisinden çok daha iyi
görüyordu.
Prens Tanrı'ya şükrettikten sonra aslanla birlikte yoluna devam etti.
Derken lanetli bir şatoya vardı. Kapısında genç ve güzel bir kız
durmaktaydı, ama karalar giyinmişti. Delikanlıyı görünce ona:
"Ahh, beni elinde tutan kötü niyetli büyücüden kurtarabilir misin?"
diye sordu.
"Ne yapmam gerekir ki?" dedi prens.
Genç kız, "Uğursuz şatonun büyük salonunda üç gece geçireceksin, ama
hiç korkmayacaksın! Sana ne kadar işkence ederlerse etsinler,
bağırmayacaksın! O zaman ben büyüden kurtulmuş olurum. Ama seni
öldüremezler" diye cevap verdi.
Prens, "Ben korkmuyorum; Tanrının yardımıyla bu işin altından
kalkarım" dedi ve şatoya girdi.
Karanlık basınca büyük salona geçerek orada oturup bekledi. Gece
yarısına kadar her yer sessizdi; ama birden büyük bir gürültü başladı ve
her köşeden ufacık şeytanlar çıkmaya başladı. Hepsi oğlanı görmezlikten
gelerek ateş yakıp oyun oynamaya başladı. İçlerinden biri kaybedince:
"Zarar yok! Şurda bizden olmayan biri var, ben onun yüzünden
kaybettim" dedi.
Bir başkası, "Dur hele, şimdi geliyorum yanına!" diye haykırdı.
Öyle çığlıklar atıldı ki, bunları korkmadan dinlemek imkânsızdı.
Ama prens gayet sakin kaldı ve hiç korkmadı.
Derken şeytanlar onun üzerine saldırdı; sayıları o kadar çoktu ki,
hepsini kovamadı. Şeytanlar onu yere fırlattı; çimdikledi, şişledi,
dövdü. Canını o kadar yaktılar, ama oğlan gık bile demedi. Sabah olunca
hepsi kaybolup gitti. Prens o kadar bitkindi ki, hiçbir yerini
kıpırdatamadı. Gün ağarınca karalara bürünmüş genç kız çıkageldi. Elinde
bir şişe vardı; bu şişenin içinde de hayat suyu bulunuyordu. Bu suyla
oğlanı yıkadı. Prens az sonra tüm acılarının kaybolduğunu ve eski gücünü
yeniden kazandığını damarlarında bile hissetti.
Genç kız ona, "Bu gece şansın yaver gitti; ama iki gecen daha var!"
dedikten sonra oradan ayrıldı. Ama oğlan giderken onun ayaklarının
bembeyaz kesildiğini gördü.
Ertesi gece şeytanlar yine geldi ve yeniden oyuna başladı; bu kez oğlanı
daha beter dövdüler; öyle ki vücudu yara bere içinde kaldı.
Yine de prens dişini sıktı ve onlar ne yaptıysa sesini çıkarmadı.
Ertesi sabah genç kız gelerek onu hayat suyuyla iyileştirdi. Ve dönüp
giderken oğlan bu kez onun parmaklarının ucuna kadar bembeyaz
kesildiğini fark edince çok sevindi. Ama şimdi bir gece daha dişini
sıkacacaktı ve bu en zoru olacaktı.
Şeytanlar yine çıkageldi. "Hâlâ burda mısın sen?" diye haykırdılar.
"Sana işkence edelim de nefes alamayasın."
Ve oğlanın orasını burasını deldiler, iyice dövdüler, oraya buraya
savurdular; kollarını bacaklarını yutacakmış gibi çekiştirdiler. Ama
prens sabretti ve gık demedi. Sonunda şeytanlar çekip gitti.
Prens bayılmıştı, hiç kımıldayamıyordu; gözlerini bile açamıyordu.
Derken genç kız çıkageldi ve hayat suyuyla onu önce ıslattı, sonra da
baştan aşağı yıkadı. Prens bir anda acılarından kurtuldu, kendisini yine
taptaze ve sağlıklı hissetti. Sanki bir uykudan uyanmıştı. Gözlerini
açıp kapayınca yanında duran kar gibi bembeyaz ve gün gibi parlayan genç
kızı gördü.
Kız ona, "Ayağa kalk ve kılcını merdivenin üzerinden üç kere salla,
büyü bozulur o zaman" dedi.
Oğlan bunu yapınca tüm şato büyüden kurtuldu.
Ve genç kız zengin bir prenses oluverdi.
Derken hizmetçiler çıkagelerek büyük salonda sofrayı kurup yemekleri
taşımaya başladılar.
Hep birlikte sofraya oturuldu; yenildi, içildi ve akşam olunca büyük bir
şenlikle düğün yapıldı.
