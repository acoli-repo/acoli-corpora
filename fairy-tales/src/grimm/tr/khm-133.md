# author: Gebrüder Grimm
# source: tbc
# url: https://www.grimmstories.com/tr//grimm_masallari/yirtik_pabuclar
# note: copyright of translation tbc

## Yırtık Pabuçlar 

Bir zamanlar bir kralın on iki kızı vardı, kızların hepsi birbirinden
güzeldi. Hepsi bir salonda uyuyordu, yatakları yan yanaydı ve akşam olup
da yattıktan sonra kral salonun kapısını dışardan sürgülüyordu.

Bir sabah kral bu kapıyı açtığı zaman kızlarının pabuçlarının dans
etmekten paramparça olduğunu gördü ve bunun nasıl olduğunu kimse
anlayamadı.

Kral şöyle ilan etti: Dün gece kimlerin dans ettiğini meydana çıkaracak
olan erkek, kızlarından biriyle evlenecek ve kendisinin ölümünden sonra
da kral olacaktı! Ama talipli, üç gün üç gece geçtikten sonra bu
meseleyi açıklığa kavuşturamazsa canından olacaktı.

Derken ortaya bir prens çıktı. Bu işi halledecekti! Ona yatak salonunun
yanında bir oda verdiler; yatağını hazırladılar. Kızların nereye
gittiğini ve nerede dans ettiklerini saptayacaktı! Kızlar bu işi gizlice
yapmasın ya da başka bir yere kaçmasın diye salon kapıları da açık
tutuldu.

Ama prensin üzerine bir ağırlık çöktü ve uyuyakaldı. Ertesi sabah
uyandığında on iki kız da dansa gitmiş olmalıydı, çünkü pabuçlarının
tabanında delikler açılmıştı.

İkinci ve üçüncü akşam da aynı şey oldu; bunun üzerine hiç acımadan
prensin kafasını kestiler.

Ondan sonra bu meseleyi çözmek üzere pek çok kişi baş- vurduysa da hepsi
canlarından oldu.

Derken, yaralandığı için artık hizmet göremeyen bir askerin yolu kralın
bulunduğu şehre düştü. Bu arada karşısına çıkan yaşlı bir kadın nereye
gittiğini sordu. O da dalga geçercesine, "Kralın kızlarının nerede dans
ettiklerini bilmek, sonra da kral olmak isterdim" dedi.

"Bu o kadar zor değil. Sana gece sunulacak şarabı içmezsin, uyku
taklidi yaparsın" diyen kadın, ona bir pelerin vererek, "Buna sarındın
mı görünmez olursun, sonra da kızların peşine takılırsın" diye ekledi.

Asker bu öneriyi benimsedi, cesareti ele alarak kralın huzuruna çıktı ve
işe talip oldu. Onu da diğerleri gibi iyi ağırladılar ve kendisine kral
elbiseleri giydirdiler. Yatma zamanı geldiğinde onu odasına götürdüler.
Yatağa gitmek istediğinde en büyük kız ona bir bardak şarap ikram etti.
Ama asker, çenesinin altına bir sünger bağlamıştı; şarabı onun içine
akıtarak bir damla bile ağzına koymadı. Sonra yatağına uzanıp yattı,
kısa bir süre sonra derin bir uykuya dalmışçasına horlamaya başladı.
Derken on iki kızın gülüşmeye başladığını duydu.

En büyükleri, "Bu da canından olacak" dedi.

Sonra hepsi ayağa kalktı; dolapları, sandıkları, kutuları açarak en
güzel giysileri çıkarıp ayna karşısına geçtiler, güle oynaya dansa
hazırlandılar.

Ama içlerinden en genci, "Bilmiyorum, siz seviniyorsunuz, ama benim
içimden gelmiyor. Mutlaka başımıza bir felaket gelecek" dedi.

En büyükleri, "Sen oldum olası nanemollasın zaten; hep korkarsın.
Şimdiye kadar kaç prensin hakkından geldiğimizi unuttun mu? Askere uyku
ilacı vermesem bile olurdu. Herifin uyanacağı yok ki" dedi.

Giyinip kuşandıktan sonra askere baktılar; ama onun gözleri bâlâ
kapalıydı, hiç yerinden kıpırdamıyordu, derin bir uykuya daldığından
emin olduktan sonra en büyük kız kendi yatağının başına giderek karyola
demirine vurdu. Derken yerde bir kapak açıldı; hepsi o delikten geçerek
aşağı indi; asker de hiç tereddüt etmeden pelerinine sarılıp görünmez
hale geldikten sonra en gencinin arkasına takılarak onları takip etti.
Merdivenin ortasına gelmişken önündeki genç kızın eteğine bastı. Kız
korkarak, "Kim o? Kim bastı elbiseme?" diye haykırdı.

"Saçmalama" dedi büyük kız, "Çiviye takılmışsındır."

Durmadan yürüdüler, aşağıya vardıklarında her iki tarafı ağaçlıklı bir
yola geldiler. Ağaç yaprakları gümüştendi ve ışıl ışıl parlıyordu.
Asker, bana kanıt lazım diye düşünerek bir dal kırdı, ama bu, çok fazla
ses yaptı.

En genç kız yine, "Bu ne gürültü böyle, duymuyor musunuz?" diye sordu.

En yaşlısı, "Sevinç çığlıkları! Prensten kurtulacağız ya!" diye cevap
verdi.

Derken ikinci bir yola geldiler; buradaki ağaçlar altındandı: Üçüncü
yola geldiklerinde bu kez ağaçlar ve yapraklar elmastandı. Asker her iki
yoldaki ağaçlardan da birer dal kopardı. Her koparışında gürültü çıkardı
ve her defasında küçük kızın korkudan ödü patladı: En büyük kızsa bunu
yine sevinç çığlığı olarak algıladı.

Böylece yollarına devam ettiler, derken bir göle vardılar. Bu gölde on
iki tane tekne yüzmekteydi ve her birinde yakışıklı birer prens vardı;
hepsi kızları bekliyordu.

Her biri bir kız seçti; asker küçük kızın bulunduğu tekneye bindi.

Prens, "Bilmiyorum, ama tekne bugün her zamankinden daha ağır sanki.
Küreklere adamakıllı sarılmam gerekiyor" dedi.

"Neden olsun ki?" diye cevap verdi küçük kız. "Hava sıcak da ondan
herhalde, bana da hararet bastı."

Gölün karşı yakasında her yanı aydınlatılmış, koskoca bir saray vardı.
Oradan bando mızıka eşliğinde neşeli müzik duyuluyordu.

Sahile kadar kürek çektiler, daha sonra saraya girdiler. Her prens kendi
sevgilisiyle dansa kalktı; asker de görünmeyen adam olarak küçük kızla
dans etti. Biri eline bir maşrapa şarap alsa, asker onu sonuna kadar
içiyordu. Küçük kız eline ne zaman şarap maşrapasını alsa onu boşalmış
görüyordu. Bu onu irkiltiyorsa da en büyük kız onu susturuyordu hep.

Böylece sabahın saat üçüne kadar dans ettiler. Öyle ki hepsinin
pabuçları yıprandı ve dansı kesmek zorunda kaldılar.

Prensler onları yine tekneleriyle geri götürdü; asker bu defa en büyük
kızın teknesine bindi.

Rıhtıma varınca kızlar prenslerle vedalaştılar ve ertesi gece yine
geleceklerini söylediler. Merdivenlerden çıkarken asker öne geçerek
gidip yatağına yattı. On iki kız yorgun şekilde, ağır adımlarla yatmaya
geldiğinde duyabilecekleri şekilde yüksek sesle horlamaya başladı.
Kızlar, "Adam hiçbir şeyin farkına varmadı. Bu bakımdan emniyette
sayılırız" dediler. Sonra giysilerini çıkararak sandıklara
yerleştirdiler, yırtık pabuçlarını da yataklarının altına koyup
yattılar.

Ertesi sabah asker hiçbir şey demedi; olan bitenlere ikinci ve üçüncü
gece de tanık olmak istedi.

Aynı şeyler tıpkı ilk gecedeki gibi olup bitti; hepsinin pabuçları
paralandı.

Krala hesap verme saati geldiğinde asker cebine üç ağaç dalıyla bir
şarap maşrapası koyarak kralın huzuruna çıktı. On iki kız kapının
arkasına saklanmış, askerin ne söyleyeceğini dinliyordu.

Kral, "Benim kızlarım nerede dans etti de, pabuçları böyle paramparça
oldu?" diye sordu.

Asker, "Sihirli bir sarayda on iki prensle dans ettiler" diye cevap
vererek gördüklerini anlattı ve delilleri çıkarıp gösterdi.

Kral kızlarını çağırarak askerin doğru söyleyip söylemediğini sordu.
Kızlar ele verildiklerini görünce inkâr yoluna sapamadılar ve sonunda
itiraf ettiler.

Bunun üzerine kral askere hangi kızla evlenmek istediğini sordu. O da,
"Ben artık yaşlı sayılırım, bana en büyük kızını ver" dedi.

Aynı gün düğün yapıldı ve askere, kral öldükten sonra tahta geçeceği
sözü verildi.

Ondan sonra da on iki prense, sanki yine on iki kızla dans etmişler
gibi, hep bela okundu.
