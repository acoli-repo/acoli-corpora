# author: Gebrüder Grimm
# source: tbc
# url: https://www.grimmstories.com/tr//grimm_masallari/hansel_ile_gretel
# note: copyright of translation tbc

## Hansel ile Gretel 

Büyük bir ormanın kenarında, karısı ve iki çocuğuyla fakir bir oduncu
oturuyordu; çocuklardan erkek olanının adı Hansel, küçüğününki de
Gretel'di. Oduncu kıt kanaat geçiniyordu ve işsizdi; bir keresinde
ülkede büyük bir kıtlık olduğu için adamcağız ekmek parası kazanamaz
olmuştu.

Bir akşam yatağa yattığında, sıkıntıdan sağa sola dönüp durdu. Sonra
karısına, "Ne olacak bizim halimiz? Zavallı çocuklarımızı
besleyemiyoruz; kendimizi bile doyuramıyoruz" dedi. "Dinle beni
bey..." diye cevap verdi karısı. "Yarın erkenden çocukları ormanın
hiç balta girmemiş kısmına götürürüz. Orada onlara ateş yakar ve birer
parça ekmek bırakırız; sonra da işimize bakarak onları yalnız bırakırız.
Onlar evin yolunu bir daha bulamaz; böylece onlardan kurtulmuş oluruz!"

"Olmaz, Hanım..." dedi adam. "Ben bunu yapamam; nasıl onları ormanda
yapayalnız bırakırım. Çok geçmez, vahşi hayvanlara yem olurlar."

"Aptallık ediyorsun" dedi karısı. "O zaman dördümüz de açlıktan
ölürüz; sen tabutları şimdiden hazırla!" Hiç durmadan konuşarak adamın
başının etini yedi; sonunda oduncu razı oldu. Bir yandan da, "Ama
çocuklara çok üzülüyorum" deyip durdu.

İki çocuk açlıktan uyuyamamıştı; üvey annelerinin söylediğini
duymuşlardı. Gretel acı acı ağlayarak Hansel'e, "Bu da mı başımıza
gelecekti" dedi. "Sus, Gretel" diye cevap verdi Hansel. "Üzülme, ben
ikimize de bakarım." Anne ve babaları uyuyunca genç oğlan kalkıp
ceketini giydi, sokak kapısını açarak usulca dışarı çıktı. Ay ışığı,
kapı önündeki gümüş para gibi parlayan ufak ve beyaz çakıl taşlarında
yansımaktaydı. Hansel eğilerek toplayabildiği kadar topladığı bu taşları
cebine doldurdu. Sonra Gretel'in yanma vararak, "Üzülme, kardeşim,
rahat rahat uyu sen! Tanrı bizi unutmaz" diyerek kendisi de yatağa
yattı.

Gün ağarıp da güneş yükselince üvey anneleri gelip ikisini de uyandırdı.
"Hadi kalkın, tembeller! Ormana gidip odun keseceğiz" diyerek her
birine birer dilim ekmek verdi. "Bu sizin öğle yemeğiniz; daha önce
yiyip bitirmeyin! Yoksa başka yemek yok" dedi. Gretel ekmekleri
önlüğünün cebine koydu, çünkü Hansel'in cepleri çakıl taşıyla doluydu.
Derken hep birlikte ormana doğru yola çıktılar. Bir süre gittikten sonra
Hansel durdu, başını çevirerek evlerine doğru baktı; bunu birkaç kez
yineledi.

Babası, "Hansel, ne bakıyorsun öyle? Dikkat et, geç kalıyorsun" dedi.
"Şey, baba..." dedi Hansel, "Benim beyaz kedim dama çıkmış da...
Galiba bana güle güle diyor" diye cevap verdi. Ama üvey annesi, "Hadi
oradan deli! O kedi falan değil. Sabah güneşi bacaya vurmuş; onun
gölgesi" dedi. Aslında Hansel kedi falan görmemişti; ancak ikide bir
cebindeki parlak çakıl taşlarından bir tane alıp yere atıyordu.

Ormanın ortasına geldiklerinde babaları, "Hadi bakalım çocuklar, odun
toplayın da, ateş yakayım. Yoksa üşürsünüz" dedi. Hansel ile Gretel bir
yığın çubuk topladılar. Çubuklar ateşe verildi; alevler yükselirken
kadın, "Ateşin yanına uzanın, çocuklar, dinlenin biraz! Biz gidip odun
keseceğiz, işimiz bitince geri dönüp sizi alırız" dedi.

Hansel ile Gretel ateşin başına geçti; öğlen olunca birer dilim ekmek
yediler. Uzaktan balta sesleri işittikleri için babalarının yakında bir
yerde olduğunu sandılar. Oysa bu, balta sesi değildi; rüzgârın bir oraya
bir buraya salladığı kuru bir ağaca takılmış bir daldı.

Uzun süre oturmuş olmanın verdiği yorgunlukla gözleri kapanan iki çocuk
derin bir uykuya daldı. Tekrar uyandıklarında etraf kapkaranlıktı.
Gretel ağlamaya başlayarak, "Bu ormandan nasıl çıkacağız" dedi. Ama
Hansel, "Bekle biraz da ay çıksın! O zaman yolu buluruz" diyerek onu
yatıştırdı. Dolunay tepeye yükseldiğinde Hansel kız kardeşini elinden
tutarak çakıl taşları serpiştirdiği yoldan yürüdü; ufacık taşlar yeni
basılmış para gibi parlıyordu. Bütün gece yürüdüler ve gün ağarırken
babalarının evine döndüler. Kapıyı çaldılar, kadın onları görünce, "Ah
yaramaz çocuklar, ormanda uyuyakaldınız herhalde, biz de bir daha
gelmeyeceksiniz sandık" dedi. Ama babaları çok sevindi, çünkü onları
bıraktıkları için çok üzülmüştü.

Aradan çok geçmedi; yoksulluk her köşede kendini hissettirmeye başladı.
Çocuklar üvey annelerinin yatakta babalarına şöyle söylediğini
işittiler: "Hepsini yedik içtik; sadece yarım somun ekmeğimiz kaldı;
ondan sonra işimiz bitik! Çocuklar bu evden gitmeli. Onları ormanın ta
derinliğine bırakalım ki, yollarını bulamasınlar. Yoksa başka çaremiz
yok!"

Adamın yüreği burkuldu. "Son kalan ekmeği çocuklarla paylaşsan bari"
dedi. Ama kadın onun söylediğini dinlemedi bile. "A'yı diyen B'yi de
söylemeli; bir kere sakalı ele verdin mi, iş işten geçmiş demektir"
diye yakındı.

Ama çocuklar henüz uyumamış ve konuşulanları duymuştu. Onlar uyur uyumaz
Hansel yatağından kalkarak dışarı çıkıp, geçen sefer olduğu gibi, çakıl
taşı toplamak istedi.

Ne var ki, kadın kapıyı kilitlemişti. Hansel dışarı çıkamadı. Yine de
kızkardeşini yatıştırarak, "Ağlama, Gretel! Sen uyumana bak; Tanrı bize
yardım edecektir" dedi.

Ertesi sabah kadın çocukları yataktan kaldırarak her birine birer dilim
ekmek verdi; ama bu seferki daha da azdı. Ormana giderken Hansel onu
cebinde ufaladı ve hiç belli etmeden kırıntıları yola serpiştirdi.
Babası, "Hansel, ne diye durup oraya buraya bakıyorsun?" diye
çıkışınca oğlan, "Evimizin damındaki güvercine bakıyorum; galiba bana
güle güle demek istiyor" deyince kadın, "Hadi oradan deli! O güvercin
falan değil; bacaya vuran güneşin gölgesi" diye söylendi. Ama Hansel
bir yandan yürürken öte yandan ekmek kırıntısı serpmeye devam etti.

Kadın çocukları ormanın ta derinliklerine sürükledi; o zamana kadar
buraya hiç gelmemişlerdi. Büyük bir ateş yaktıktan sonra, "Siz bur da
kalın çocuklar; yorgunsanız yatın uyuyun biraz. Biz gidip odun keselim,
işimiz bitince gelir sizi alırız" dedi.

Öğlen olunca Gretel ekmeğini Hansel'le paylaştı; çünkü oğlan kendi
hakkı olan ekmeği yola serpiştirmişti. Derken yatıp uyudular; akşam
oldu, ama zavallı çocukların yanına kimse gelmedi. Ancak gece uyandılar.
Hansel kızkardeşini, "Bekle biraz Gretel. Ay çıksın hele; o zaman
serptiğim ekmek kırıntılarını görerek yolumuzu buluruz" diyerek avuttu.
Ay çıktığında yola koyuldular, ama hiçbir ekmek kırıntısı göremediler;
çünkü ormandaki binlerce kuş hepsini gagalayıp yemişti. Hansel, "Biz
yine yolumuzu buluruz" dedi, ama bulamadılar. Böylece bütün gece
yürüdükten sonra ertesi gün akaşama kadar yol aldılarsa da ormandan
çıkamadılar. Karınları o kadar acıktı ki! Ağaç diplerinden topladıkları
birkaç çilekle yetindiler. O kadar yoruldular ki, yürüyemez oldular ve
bir ağacın altına kıvrılarak uykuya daldılar.

Evden ayrılalı üç gün olmuştu. Tekrar yürümeye başladılar, ama gittikçe
ormanın derinliklerine saplanıp kaldılar. Yakında yardım gelmezse
susuzluktan ölebilirlerdi. Öğlen olduğunda bir ağacın dalına konmuş
beyaz ve güzel bir kuş gördüler. O kadar hoş ötüyordu ki, durup onu
dinlediler. Kuş bir süre öttükten sonra kanatlarını çırpa çırpa
önlerinden uçtu; çocuklar onu takip etti. Kuş ufacık bir evin damına
kondu. İki kardeş eve yaklaştığında bunun ekmek hamurundan yapıldığını
ve üzerine kurabiye yapıştırıldığını fark etti. Pencereleriyse beyaz
kesme şekerdendi. "Hadi yiyelim! Kendimize bir ziyafet çekelim; ben
damdan başlayayım yemeye, sen de pencereyi ye. Çok tatlı olmalı" dedi
Hansel ve dama tırmanarak bir parça koparıp tadına baktı. Gretel de
pencereye yaklaşarak kemirmeye başladı. Derken evin içinden bir ses
yükseldi:

Kim yiyor çıtır çıtır
Benim evimi böyle?

Çocuklar:

Bunu yapan rüzgâr.
Sen ona söyle!

diye cevap vererek hiç aldırış etmeksizin yemeyi sürdürdü. Pasta,
damdaki Hansel'in o kadar hoşuna gitti ki, bir parça da aşağıya attı.
Bu arada Gretel yuvarlak bir pencereyi tamamen yemişti; yere çömelerek
biraz keyif çıkardı. Birden kapı açıldı ve değneğine tutuna tutuna
dışarı bir cadı karı çıktı. Hansel'le Gretel o kadar korktu ki, yere
düştüler; kadının dindeydiler artık. Kadın başını iki yana sallayarak:
"Ay ay, sevgili çocuklar! Kim sizi buraya getirdi? Gelin içeri, evimde
kalın. Korkmayın, başınıza bir şey gelmez" dedi, ikisini de ellerinden
tutarak içeri soktu. Sofrada güzel yemek vardı: süt ve şekerli bazlama,
elma ve fındık. İki de bembeyaz ve tertemiz yatak hazırlanmıştı. Hansel
ile Gretel hemen yattılar; sanki cennetteydiler!

Cadı karı onlara mahsus böyle davranmıştı; aslında niyeti kötüydü.
Çocukları sürekli buraya çekmek için yapmıştı bu kurabiyeli evi. Onları
ele geçirdiğinde öldürüp kazanda pişiriyor, sonra da yiyiyordu.
Cadıların gözü kırmızı olur ve uzağı göremez; ama hayvan gibi iyi koku
alırlar ve bir insan yaklaştığında hemen sezerler. Nitekim Hansel ile
Gretel yaklaştığında pis pis gülerek, "Onları yakaladım, elimden
kaçamazlar" diye söylenmişti.

Ertesi sabah çocuklar uyandığında kocakarı kalkmıştı bile. Güzel güzel
uyuyan kırmızı yanaklı çocukları görünce kendi kendine, "Nefis bir
yemek olacak" diye mırıldandı. Sonra cılız eliyle Hansel'i yakaladığı
gibi ufak bir ahıra soktu, demir parmaklıklı kapıyı da üstüne kapadı.
Oğlan ne kadar bağırdıysa da duyan olmadı. Cadı karı daha sonra
Gretel'in yanına vardı ve sarsarak uyandırdı. "Hadi kalk bakalım,
tembel kız! Git su taşı, sonra da ağabeyin için iyi bir şeyler kaynat.
Kendisi dışarıdaki ahırda; iyi yesin de semirsin biraz! Ne zaman
şişmanlarsa onu o zaman yiyeceğim" dedi. Gretel acı acı ağlamaya
başladı, ama ne fayda! Cadının söylediğini yapmak zorundaydı.

Bu arada zavallı Hansel'e en güzel yemekler sunulurken Gretel'e sadece
yengeç kabuğu yemek kısmet oldu.

Her sabah cadı karı usulca ahıra yanaşıyor ve "Hansel, uzat bakayım
elini; bakalım kilo almış mısın?" diyordu. Hansel ise ona her sabah bir
kemik uzatıyordu. Cadı karı da gözleri iyi görmediği için bunu
Hansel'in parmağı sanıyor ve oğlan niye şişmanlamadı diye şaşıp
kalıyordu. Aradan dört hafta geçti; Hansel hâlâ zayıf kalınca cadı
karının sabrı tükendi ve "Heey, Gretel" diye seslendi. "Hadi çabuk
ol, su taşı! Hansel ister zayıf olsun, ister şişman, yarın onu kesip
yiyeceğim!"

Ah, zavallı Gretel! Su taşırken nasıl da sızlanıyordu bir bilseniz! İki
gözü iki çeşme ağlarken, "Ulu Tanrım, bize yardım et! Keşke bizi
ormanda vahşi hayvanlar yeseydi, hiç değilse birlikte ölürdük" diye
söylendi. Cadı karı, "Kapa çeneni! Bunun bir faydası yok" diye
çıkıştı.

Ertesi sabah Gretel kovayla su taşıdıktan sonra ateş yaktı. Cadı karı,
"Önce ekmek yapalım! Ben fırını yaktım, hamuru da hazırladım bile"
diyerek zavallı kızı içinden alevler çıkan fırına doğru iteledi. "Gir
içeri, bak bakalım ekmek yapılacak kadar ısınmış mı?" diye ekledi. Asıl
niyeti, kız içeri girer girmez fırının kapağını hemen kapatmaktı. Onu da
kızartıp yiyecekti. Ama Gretel onun ne düşündüğünü anlayıverdi. "Ama
içeri nasıl gireyim?" diye sordu. Cadı karı, "Aptal kız! Görmüyor
musun, fırının ağzı yeterince açık. Ben bile sığarım" diyerek kafasını
fırının içine doğru soktu. O anda Gretel onu tüm gücüyle içeri iterek
fırının demir kapağını kapayıp sürgüledi. Cadı karı bar bar bağırmaya
başladıysa da Gretel oradan uzaklaştı. Tanrı tanımaz cadı yana yana
öldü.

Gretel hemen Hansel'in yanına vardı, ahırın kapısını açarak: "Hansel,
kurtulduk; cadı karı öldü" diye haykırdı. Han- sel kapalı kafesten uçan
kuş gibi ahırdan dışarı fırladı. İki kardeş sevinçle kucaklaşıp öpüştü.
Artık korkmaları için bir neden yoktu. Cadı karının evine girdiler; her
köşede içi inci ve kıymetli taşlarla dolu sandıklar vardı. "Bunlar
çakıl taşından daha iyi" diyen Hansel onları ceplerine yerleştirdi.
"Eve de götürelim biraz" diyen Gretel de önlüğünün cebini doldurdu.

Hansel, "Hadi artık eve dönelim de şu büyülü ormandan kurtulalım"
dedi. Birkaç saat yol aldıktan sonra bir dere kenarına vardılar.
"Karşıya geçemeyiz" dedi Hansel: "Ne bir köprü var, ne de başka bir
şey!"

"Burada gemi de yüzmez" diye cevap verdi Gretel. "Ama şurda beyaz bir
öredek yüzüyor; ona rica edersem belki bizi karşıya geçirir." Ve
seslendi:

Ordekçik, ördekçik,
Bak biz çıkageldik:
Gretel ile Hansel.
Karşıya geçirirsen bizi,
Hep hasretle anarız sizi.

Ördek yanaşıverdi; Hansel üzerine binerek kardeşini de yanma çağırdı.
"Olmaz" diye cevap verdi Gretel, "ikimiz ona ağır geliriz. Bizi birer
birer taşısın."

Ördek öyle yaptı; iki kardeş sağ salim karşıya geçtikten sonra bir süre
daha yürüdü. Yürüdükçe orman yavaş yavaş onlara tanıdık geldi ve sonunda
uzaktan baba evini gördüler. Hemen koşmaya başladılar ve eve dalıp
babalarının boynuna sarıldılar. Adamcağız onları ormanda bıraktıktan
sonra bir gün bile rahat edememişti. Bu arada karısı da ölmüştü.

Gretel önlüğünü açtı; onca inci ve kıymetli taş yere dağıldı. Hansel de
cebindekileri boşalttı. O günden sonra tüm sorunları ortadan kalktı.

Burada biter masalım, önümden fare geçti n'apalım! Kim yakalarsa onun
olsun, eli kürk başlıkla dolsun!
