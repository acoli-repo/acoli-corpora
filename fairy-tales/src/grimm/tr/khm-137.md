# author: Gebrüder Grimm
# source: tbc
# url: https://www.grimmstories.com/tr//grimm_masallari/raprenses
# note: copyright of translation tbc

## Raprenses 

Doğu Hindistan düşman tarafından kuşatılmıştı. Ve ordu, altı yüz altın
almadan çekilmek niyetinde değildi. Trampetlerle ilan ettiler: Kim bu
parayı getirirse belediye başkanı olacaktı! O sırada fakir bir balıkçı
gölde oğluyla birlikte balık avlamaya çıktı. Derken düşman askeri
gelerek oğlunu esir aldı, karşılığında da balıkçıya altı yüz altın
verdi. Balıkçı devlet başkanının yanına çıkarak bu parayı ona teslim
etti ve böylece belediye başkanı oldu. Ve şöyle ilan edildi: "Kim ona
belediye başkanı demezse darağacında asılacaktı!"

Ama bu arada oğlan düşmanın elinden kurtularak yüksek bir dağın
eteğindeki koskoca bir ormana geldi. Dağ yarıldı ve oğlanın karşısına
kocaman bir saray çıktı. Bu saray büyülüydü; içindeki sandalyeler,
masalar ve sıralar, hepsi siyaha boyanmıştı.

Derken siyahlara bürünmüş, sadece yüzleri biraz beyaza çalan üç tane
prenses çıkageldi; oğlana korkmamasını, ona bir şey yapmayacaklarını
söylediler. Aksine, oğlan onları büyüden kurtarabilirmiş!

"Olur! Seve seve yaparım bunu; ama ne yapmam gerekiyor, onu söyleyin
bana" dedi delikanlı.

Koşullar şöyleydi: Bütün bir yıl üç kızla hiç konuşmayacaktı; istese de
onların yüzüne bakmayacaktı; bir şey isterse sadece bunu söylemesi
yeterli olacaktı; cevap vermeleri gerektiğinde kararı onlar verecekti.

Oğlan bir süre orada yaşadıktan sonra bir gün babasını ziyaret etmek
istediğini söyledi. Kızlar izin verdi, ama bir şartla. Yanma bir kese
altın alacak, onların vereceği elbiseyi giyecek ve sekiz gün sonra da
geri dönmüş olacaktı!

Delikanlı hemen yola çıktı ve çok geçmeden Doğu Hindistan'a vardı. Ama
babasıyla ufak kulübeyi bulamadı ve herkese fakir balıkçının nerede
olduğunu sordu. Ona böyle konuşmamasını, aksi halde darağacını
boylayacağını söylediler.

Neyse, babasının yanına vardı ve ona "Balıkçı, nasıl oldu da bu makama
geldin?" diye sordu.

Babası, "Sakın böyle bir şey söyleme, devlet başkanı duyarsa darağacını
boylarsın" dedi.

Ama oğlan vazgeçmemişti ve sonunda darağacına götürüldü. Oraya gelince,
"Efendim, bana izin verin de bir kere olsun şu balıkçı kulübesini
göreyim" dedi.

İzin verildi; kulübeye gidince orada eski önlüğünü giyerek askerlere,
"Bakın! Fakir balıkçının oğlu değil miyim ben? Babamın ve annemin
geçimini bu önlükle sağladım" dedi.

Askerler onu tanıdı, özür diledi; sonra da onu evine götürdüler. Oğlan
başına gelenleri herkese anlattı. Bir ormana nasıl vardığını, dağın
nasıl yarıldığını ve nasıl içinde her şeyin siyaha boyandığı büyülü bir
salona düştüğünü, karalara bürünmüş ve yüzleri biraz beyaz olan üç
prensesi ve onların kendisine, "Korkma! Bu büyüyü sen çözebilirsin"
dediklerini...

Bunun üzerine oğlanın annesi oraya gitmenin tehlikeli olduğunu
söyleyerek yanma okunmuş bir mum almasını ve onu yakarak kızların yüzüne
birer damla damlatmasını önerdi. Oğlan oraya vararak söyleneni yaptı.
Prensesler uyurken yüzlerine birer damla mum damlattı; o zaman suratları
biraz daha beyazlandı. Ve her üçü yataktan fırlayarak, "Lanet olası
köpek, yaptığın yanına kalmayacak! Şimdiye kadar bizi kurtaracak adam
doğmadı, bundan sonra da doğmayacak! Bizim yedi zincire vurulmuş üç
ağabeyimiz var; onlar seni paramparça edecek" dediler. Derken sarayda
bir çığlık koptu ve oğlan pencereden atlayıp kaçtı ve bir bacağını
kırdı. Saray yine yer altına gömüldü, yarılmış olan dağ yeniden kapandı
ve kimse onun nerede olduğunu bilemedi.
