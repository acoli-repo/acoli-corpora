# author: Gebrüder Grimm
# source: tbc
# url: https://www.grimmstories.com/tr//grimm_masallari/kurt_ile_tilki
# note: copyright of translation tbc

## Kurt ile Tilki 

Tilki kurdun yanında kalıyordu; kurt ne derse onu yapmak zorundaydı, ne
de olsa ona kafa tutacak hali yoktu. Bu nedenle tilki ondan kurtulmak
istedi. Bir gün birlikte ormana daldılar. Kurt, "Tilki kardeş, bana
yiyecek bir şeyler bul, yoksa seni yerim" dedi. Tilki, "Ben bir
çiftlik biliyorum, orada bir çift kuzu var; istersen gidip alalım
onları" diye cevap verdi. Kurt bu işe razı oldu; birlikte oraya
vardılar. Tilki, kuzunun birini çalarak kurda getirdi ve oradan
uzaklaştı.
Kurt kuzuyu yedi, ama doymamıştı, canı ötekini de istedi ve bu sefer
kendisi gitti. Ama öyle beceriksiz davrandı ki, kuzunun anası farkına
vararak bangır bangır melemeye başlayınca çiftçiler çıkageldi. Kurdu
buldular ve ona öyle bir dayak attılar ki, hayvan uluya uluya, apar
topar kaçarak tilkinin yanma vardı.
"Başıma iş açtın" dedi. "Ben öbür kuzuyu almaya gittim, ama çiftçiler
beni yakaladı, eşek sudan gelinceye kadar dövdüler."
Tilki cevap verdi, "Sen ne karnı doymazsın!"
Ertesi sabah yine birlikte tarlaya daldılar. Kurt yine:
"Tilki kardeş, bana yiyecek bir şeyler bul, yoksa seni yerim" dedi.
Tilki şöyle cevap verdi:
"Ben bir çiftlik evi biliyorum, orada kadın her akşam börek yapıyor,
aşıralım biraz."
Oraya vardılar; tilki evin çevresinde dolaşarak anahtarın asılı olduğu
yeri buluncaya kadar her tarafı kokladı. Bununla mutfağa girerek altı
tepsi börek çaldılar.
"Al bakalım sana yiyecek" diyen tilki, börekleri kurda verdikten sonra
kendi yoluna gitti.
Kurt börekleri mideye indirdikten sonra, "Canım daha fazlasını
istiyor" diye mırıldandı. Kendi başına eve gidip böreği çalarken toprak
tepsiyi yere düşürerek kırdı. Çıkan gürültüye kadın uyandı, herkesi
çağırdı; hep birlikte kurda öyle güzel bir dayak attılar ki, hayvan her
iki bacağı da sakat olarak, uluya uluya ormandan çıkıp tilkinin yanına
vardı.
"Başımı belaya soktun" dedi, "Çiftçiler beni yakalayıp adamakıllı
dövdüler."
Tilki, "Sen ne karnı doymazsın yahu!" diye cevap verdi.
Üçüncü gün yine beraber dışarıdaydılar. Kurt her ne kadar topallasa da
yine:
"Tilki kardeş, bana yiyecek bir şeyler bulmazsan seni yerim haa!"
dedi.
Tilki, "Ben bir adam biliyorum, hayvan kesti; etini tuzlayıp kilerdeki
fıçıya doldurdu; gidip alalım" diye cevap verdi.
Kurt, "Ama bu sefer birlikte gidelim; kaçamazsam sen bana yardım
edersin" dedi.
"Öyle olsun" diyen tilki fıçının yerini gösterdi. Neyse, sonunda
kilere vardılar. Orada etten geçilmiyordu.
Kurt hemen yemeye başladı. "Hepsini bitirecek kadar zamanım var nasıl
olsa" diye düşündü.
Tilki de karnını doyurdu, ama sık sık girdikleri deliğe bakıyor ve
kilerden çıkarken vücudunun yine oradan geçip geçemeyeceğini
hesaplıyordu.
Kurt:
"Tilki kardeş, neden bir içeri bir dışarı çıkıp duruyorsun,
anlamadım!" dedi.
"Gelen var mı diye bakıyorum" diye cevap verdi kurnaz tilki, "Yalnız,
sen çok yeme!"
"Fıçıyı bitirmeden buradan gitmem!"
Tilkinin oraya buraya sıçrayarak yaptığı gürültüyü duyan çiftçi kilere
indi. Onu gören tilki bir sıçrayışta kendisini delikten dışarı attı.
Kurt da peşinden gelmek istedi, ama et yemekten karnı o kadar şişmişti
ki, delikten geçemeyerek orada kaldı.
Çiftçi de ele geçirdiği sopayla döve döve onu öldürdü.
Tilkiyse doymakbilmez kurttan kurtulmuş olmanın sevinciyle ormana daldı.
