# author: Gebrüder Grimm
# source: tbc
# url: https://www.grimmstories.com/tr//grimm_masallari/tekgozlu_ciftgozlu_ve_ucgozlu
# note: copyright of translation tbc

## Tekgözlü, Çiftgözlü ve Üçgözlü 

Bir kadının üç kızı vardı; en büyüğü tek gözlüydü ve bu göz alnının tam
ortasındaydı; ortancası her normal insan gibi iki gözlüydü; en küçüğü üç
gözlüydü ve üçüncü gözü de aynı şekilde alnının ortasındaydı.

Diğer insanlardan farksız olduğu için kardeşleri ve annesi Çiftgözlü'yü
çekemiyorlardı.

Nitekim bir gün ona, "Sen bu iki gözünle, lanet olası öbür insanlardan
daha iyi sayılmazsın. Senin bu evde işin yok" dediler. Sonra ona en
berbat giysileri verdiler, kendilerinden artan ekmek kırıntıları dışında
hiç yemek vermediler.

Ve bir gün Çiftgözlü keçiyi otlatmak üzere tarlaya gitti. Kız kardeşleri
kendisine çok az yiyecek verdikleri için karnı acıktı. Bir kenara oturup
iki gözü iki çeşme ağlamaya başladı. Üzüntülü üzüntülü etrafa bakınıp
dururken yanına bir kadın yaklaşarak, "Niye ağlıyorsun Çiftgözlü?"
diye sordu.

"Ben ağlamayayım da kim ağlasın?" diye cevap verdi Çiftgözlü. "Başka
insanlar gibi benim de iki gözüm olduğu için kardeşlerim ve annem beni
çekemiyor; hep bir köşeye atıyorlar. Bana hep eski giysiler
giydiriyorlar, kendi yemek artıklarının dışında hiç yiyecek vermiyorlar.
Hele bugün bana o kadar az şey verdiler ki, açlıktan bayılacağım
nerdeyse."

Bilge kadın, "Çiftgözlü, sil yüzünü. Ben sana bir şey söyleyeceğim,
bundan sonra aç kalmayacaksın. Sen keçine sadece şunları söyle:

Keçiciğim dur,
Sofrayı kur!

O zaman önünde, içinde en güzel yemeklerin bulunduğu bir sofra
göreceksin. Ye yiyebildiğin kadar! Karnın doyduktan sonra da

Keçiciğim hopla,
Sofrayı topla!

dersin, o zaman sofra ortadan kalkar" diyerek aldı başını gitti.

Ama Çiftgözlü, bakalım dedikleri doğru mu? Şunu bir deneyeyim!
Söyledikleri karnımı acıktırdı diye düşündü ve

Keçiciğim dur,
Sofrayı kur!

dedi. Bu sözler ağzından çıkar çıkmaz önünde beyaz masa örtülü, üzerinde
tabak, çatal, bıçak ve kaşığıyla birlikte sanki mutfaktan yeni çıkmış
gibi sıcacık ve en güzel yemeklerin bulunduğu bir sofra göründü.

Çiftgözlü aklına gelen ilk duayı mırıldandı: "Ulu Tanrım, yardımını
bizlerden esirgeme. Amin." Sonra da afiyetle yedi. Karnı doyunca da
kadının öğrettiği gibi:

Keçiciğim hopla,
Sofrayı topla!

dedi. Çok geçmeden yemek masası üzerindeki her şeyiyle yok olup gitti.
Böyle mutfağa can kurban diye düşündü, keyfi yerine gelmişti.

Akşam keçisiyle birlikte eve döndüğünde, kardeşlerinin bir köşeye
bıraktığı yemek tabağına dokunmadı bile.

Ertesi gün yine keçisiyle kıra çıktı ve kendisi için bırakılan birkaç
parça kuru ekmeğe el bile sürmedi.

Bu birkaç gün hep böyle gitti; kız kardeşleri önce farkına varmadılar,
ama daha sonra anladılar ve aralarında şöyle konuştular: "Bizim
Çiftgözlü'de bir tuhaflık var. Her seferinde yemeğe el sürmüyor;
eskiden önüne ne koysak yerdi! Başka bir yol buldu galiba?"

Ve gerçeği ortaya çıkarmak için Tekgözlü'yü onun peşine taktılar.
Çiftgözlü keçiyi otlatmaya gittiğinde o göz kulak olacak ve kıza kimin
yiyecek içecek getirdiğine dikkat edecekti.

Neyse; bir gün Çiftgözlü yine dışarı çıkacakken Tekgözlü, "Ben de
seninle geleceğim. Bakalım keçi iyi korunuyor ve besleniyor mu?" dedi.

Ama Çiftgözlü onun asıl niyetini anladı ve keçiyi yüksek boylu ekinlerin
arasına güttükten sonra, "Gel, Tekgözlü, oturalım şöyle. Sana bir şarkı
söyleyeyim" dedi.

Tekgözlü yere oturdu; alışkın olmadığı yol ve yakıcı güneş onu yormuştu.

Çiftgözlü durmadan şarkı söylüyordu:

Tekgözlü, uyanık mısın?
Tekgözlü, uyuyor musun?

Derken Tekgözlü tek gözünü kapayarak uyudu. Çiftgözlü onun uyuduğunu
görünce, sırrını öğrenemeyeceğini düşünerek şöyle konuştu:

Keçiciğim dur,
Sofrayı kur!

Ve sonra sofranın başına geçerek karnı doyuncaya kadar yedi, içti ve
sonra:

Keçiciğim hopla,
Sofrayı topla!

dedi. Masa da yemekler de gözden kayboluverdi.

Çiftgözlü kardeşini uyandırarak, "Tekgözlü, hani keçiyi sen güdecektin?
Onun yerine uyuyorsun! Keçi kaçabilirdi. Hadi artık eve dönelim" dedi.

Eve gittiler. Çiftgözlü yine tabağına dokunmadı. Tekgözlü onun neden
yemediğini açıklayamadı ve mazeret olarak da "Uyuyakalmışım" dedi.

Ertesi gün anneleri Üçgözlü'ye şöyle dedi: "Bu sefer sen git. Dikkat
et bakalım, Çiftgözlü dışarıda bir şeyler yiyor mu, birisi ona gizlice
yiyecek içecek getiriyor mu?"

Üçgözlü kardeşine yaklaşarak, "Ben de seninle geleceğim. Bakalım keçiye
iyi bakılıyor mu, karnı doyruluyor mu, görmek istiyorum" dedi.

Ama Çiftgözlü onun niyetini anladı ve keçiyi yüksek boylu başakların
bulunduğu tarlaya güttü. Sonra da, "Biraz oturalım. Üçgözlü, sana bir
şarkı söyleyeyim" dedi.

Üçgözlü yere oturdu, ama hem yol hem de güneş onu yormuştu.

Çiftgözlü şarkısını söylemeye başladı:

Üçgözlü, uyanık mısın?

Ama ondan ses çıkmayınca:

Üçgözlü, uyuyor musun?

diyeceği yerde densizce

Çiftgözlü, uyuyor musun?

diye seslendi. Ondan sonra da durmadan:

Üçgözlü, uyanık mısın?
Çiftgözlü, uyuyor musun?

diye sürdürdü..

Üçgözlü'nün iki gözü kapandı, ama üçüncü gözü şarkıda geçmediği için
açık kaldı. Ve kurnazca davranarak onu kapalı tuttu; bazen o gözünü
aralıyor ve her şeyi görebiliyordu. Çiftgözlü onun uyuduğundan emin
olunca her zamanki gibi:

Keçiciğim dur,
Sofrayı kur!

dedi. Ve afiyetle yiyip içtikten sonra:

Keçiciğim hopla,
Sofrayı topla!

dedi. Üçgözlü bunların hepsini görmüştü.

Çiftgözlü onun yanma gelerek, "Hey, Üçgözlü! Uyuya mı kaldın! Ne de
keçi güdermişsin ya! Hadi, eve dönelim" dedi.

Eve vardıklarında Çiftgözlü yine bir şey yemedi. Üçgözlü annesine,
"Bizim burnubüyüğün neden yemediğini biliyorum" dedi. "Dışarıda
keçiye

Keçiciğim dur,
Sofrayı kur!

deyince, önüne içinde en güzel yemeklerin bulunduğu bir sofra geldi.
Burda yediklerimizden çok daha güzel yemeklerdi hepsi. Karnını
doyurduktan sonra da:

Keçiciğim, hopla,
Sofrayı topla!

dedi; sofra toplandı. Hepsini kendi gözümle gördüm. Sihirli kelimeleri
söyleyerek iki gözümü uyuttu, ama neyse ki alnımdaki gözüm uyanık
kaldı."

Kıskanç anne, "Demek bizden daha iyi yaşayacaksın ha? İştahın
kursağında kalacak" diye haykırarak kasap bıçağını aldığı gibi keçinin
karnına sapladı; hayvan öldü!

Çiftgözlü bunu görünce hüngür hüngür ağlayarak dışarı fırladı ve tarlada
bir kenara oturup acı gözyaşları döktü. Birden aynı kadın yanı başında
belirerek, "Niye ağlıyorsun, Çiftgözlü?" diye sordu.

"Niye ağlamayayım ki" diye cevap verdi kız. "Her gün bana
öğrettiğiniz sihirli sözlerle soframı hazırlayan keçiyi annem öldürdü.
Bundan sonra yine üzüntü içinde ve aç kalacağım!"

Bilge kadın şöyle konuştu, "Çiftgözlü şimdi sana bir öneride
bulunacağım. Kardeşlerine rica et, keçinin bağırsaklarını sana
versinler; sonra onları al, kapının önündeki toprağa göm; sana şans
getirecektir!" Ve sonra gözden kayboldu.

Çiftgözlü eve döndü ve kardeşlerine, "Nolur, bana keçimden birazcık bir
şeyler verin, en güzel yerinden olmasa da" dedi, "Bağırsakları da
olabilir!"

Kardeşleri gülerek, "Senin olsun, başka bir şey istemediğine göre"
dediler.

Çiftgözlü bağırsağı alarak kadının önerdiği gibi kapı önüne sessiz
sedasız gömdü.

Ertesi sabah kalktıklarında kapının önünde muhteşem bir ağaç gördüler.
Yaprakları gümüşten, meyveleri altındandı. Ama bu ağacın buraya nasıl
geldiğine akıl erdiremediler. Yalnız Çiftgözlü bunun bağırsaklardan
kaynaklandığını anlamıştı, çünkü ağaç tam onları gömdüğü yerdeydi.

Bunun üzerine annesi Tekgözlü'ye, "Tekgözlü, tırman şu ağaca da bana
şu altın elmayı kopar" dedi.

Tekgözlü ağaca çıktı, ama her seferinde uzandığı dal elinden
uzaklaşıyordu; yani ne yaparsa yapsın tek bir elma bile koparamadı.

Bu kez annesi, "Üçgözlü, sen çık! Üç gözünle daha iyi görürsün sen"
dedi.

Tekgözlü ağaçtan aşağı kaydı, Üçgözlü yukarı tırmandı. Ama o da
beceremedi. Ne zaman bir elmaya yaklaşsa elma ondan kaçtı.

Sonunda annesinin sabrı taştı ve ağaca kendisi çıktı. Ancak her el
atışında boşa atmış oldu, çünkü her seferinde meyve ondan uzaklaştı.

"Bir de ben deneyeyim! Belki başarırım" dedi Çiftgözlü.

Kardeşleri, "Sen mi iki gözünle bu işi yapacaksın? Hadi ordan"
dedilerse de Çiftgözlü ağaca tırmandı. Altın elmalar ondan kaçmadı; tam
tersine hepsi kendiliğinden onun eline düştü; o da onları birer birer
toplayarak önlüğünü doldurduktan sonra aşağı indi.

Annesi elmaları aldı. Ondan sonra kendisi, Tekgözlü ve Üçgözlü genç kıza
daha iyi davranacak yerde onu daha da kıskandılar. Elmaları sadece o
koparabildiği için ona yapmadıklarını bırakmadılar.

Bir gün ağacın altında toplanmışlarken genç bir şövalye çıkageldi.

"İkigözlü, çabuk toz ol! Hemen saklan da senin yüzünden mahcup
olmayalım" diyen iki kardeşi, kızcağızın başına ağacın yanındaki boş
fıçıyı geçirdiler, kopardığı altın elmaları da fıçının altına sürdüler.

Neyse, şövalye yaklaştı. Bu yakışıklı bir delikanlıydı. Durup gümüş
yapraklı ve altın meyveli ağaca hayran kaldıktan sonra iki kız kardeşe,
"Kimin bu güzel ağaç?" diye sordu. "Bana bunun bir tek dalını verene
ne isterse vermeye hazırım" diye ekledi.

Kızlar ağacın kendilerine ait olduğunu ve bir dalını kopararak ona
vermek istediklerini söylediler. Ama ne kadar uğraştılarsa
başaramadılar; her seferinde dallar da, meyveler de hep onlardan
uzaklaştı.

Bunun üzerine şövalye, "Çok tuhaf! Ağaç sizin, ama bir tek meyvesini
koparamıyorsunuz?" dedi. Ama kızlar ağacın kendilerine ait olduğunu
ısrarla savundular. Onlar böyle konuşurken Çiftgözlü şövalyenin
ayaklarına iki tane altın elma yuvarladı, çünkü yalan söyledikleri için
kız kardeşlerine çok kızmıştı.

Şövalye elmaları görünce çok şaşırarak bunların nereden geldiğini sordu.
Bunun üzerine Tekgözlü ile Üçgözlü bir kardeşleri daha olduğunu, ancak
diğer kötü insanlar gibi onun da çift gözlü olduğunu, bu yüzden
kimselere görünmek istemediğini söylediler.

Ama şövalye onu görmek istedi ve "Çiftgözlü, çık bakayım saklandığın
yerden" diye seslendi.

Genç kız kendine güvenmenin verdiği rahatlıkla fıçıdan çıktı. Şövalye
onun güzelliğine hayran kalarak:

"Baksana, Çiftgözlü, bana ağaçtan bir dal koparabilir misin?" diye
sordu.

"Evet" dedi kız, "Çünkü ağaç benim!"

Ve ağaca tırmanarak gümüş yapraklı ve altın elmalı bir dal kopararak
şövalyeye verdi.

Şövalye, "Bunun karşılığında ne istersin Çiftgözlü?" diye sordu.

"Şey" diye cevap verdi Çiftgözlü, "Sabahtan akşama kadar açlıktan,
susuzluktan ve üzüntüden kıvranıyorum hep. Beni buradan alıp özgürlüğe
kavuşturursanız çok sevinirim."

Şövalye, Çiftgözlü'yü atına aldıktan sonra babasının sarayına yollandı.
Orada ona güzel giysiler ve canının istediği kadar yiyecek içecek verdi;
bu arada gönlünü ona kaptırıverdi. O kadar ki, kilisede evlendiler.
Düğünleri neşeyle kutlandı.

Çiftgözlü'nün şövalye tarafından alınıp götürülmesinden sonra
kardeşleri onun bu şansını öyle kıskandılar ki!

"En azından ağaç bize kaldı! Meyvesini koparamıyoruz, ama belki bir gün
biri gelip koparır" diye düşündüler.

Ama ertesi sabah ağaç yok oluverdi, onunla birlikte umutlarını da
yitirdiler.

Ve Çiftgözlü penceresinden dışarı baktığında çok sevindi; çünkü ağaç
onun peşinden gelmişti!

Çiftgözlü uzun süre mutlu yaşadı. Bir gün iki tane fakir kadın gelerek
ondan para dilendi. Suratlarına baktığında onların Tekgözlü ile Üçgözlü
olduğunu gören Çiftgözlü, kardeşlerinin fakir düştüklerini ve kapı kapı
dolaşarak ekmek dilendiklerini öğrendi. Onları buyur etti, yiyecek
içecek vererek giydirdi; bakımlarını üstlendi.

Kardeşleri de o güne kadar ona yaptıkları kötü muameleden dolayı hep
pişmanlık duydular.
