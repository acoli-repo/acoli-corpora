# author: Gebrüder Grimm
# source: tbc
# url: https://www.grimmstories.com/tr//grimm_masallari/akilli_gretel
# note: copyright of translation tbc

## Akıllı Gretel 

Bir zamanlar Gretel adında bir aşçı kadın vardı. Yüksek topuklu pabuç
giyerdi hep ve onunla sallana sallana yürürken "Sen güzel bir kızsın"
diye mırıldanırdı. Eve neşeli geldiğinde de bir yudum şarap içerdi. O
şarap iştahını açtığı için o gün ne pişirmişse karnı doyana kadar
atıştırdıktan sonra, "Bir aşçı daima yemeğin tadına bakmalı" derdi.

Bir gün efendisi ona şöyle dedi: "Gretel, bu akşam misafir gelecek, iki
tavuk hazırla sen!"

"Baş üstüne, beyefendi" diye cevap verdi Gretel. Tavukları kesti,
haşladı, ayıkladı, sonra şişe dizdi ve akşama doğru onları kızartmaya
başladı. Tavuklar kızarmaya başladı, ama misafir bir türlü gelmedi.

Bunun üzerine Gretel efendisine: "Misafir gelmeyecekse tavukları
ateşten alayım. Hemen yenmezse yazık olacak, şimdi tam kıvamında çünkü"
dedi.

Efendisi, "En iyisi, misafiri ben gidip alayım" dedi.

Adam gittikten sonra Gretel tavukları ateşten aldı. "Bunca zaman ateşin
başında durunca insan terliyor ve susuyor. Onlar kim bilir ne zaman
gelir? Hemen mahzene ineyim de bir yudum şarap içeyim" diye mırıldandı.

Maşrapayı şarapla doldurduktan sonra, "Yarasın Gretel" diyerek koca
bir yudum aldı.

"Kalanını bardakta bırakmak günah olur" diye mırıldanarak hepsini
içti.

Neyse, tavukların yanına vararak üzerlerine tereyağı sürdükten sonra
onları kızarmaya bıraktı. Ancak tavuk o kadar güzel koktu ki, "Belki
bir şeyi eksiktir, denemek lazım" diye düşündü. Parmağıyla tadına
baktıktan sonra, "Çok güzel olmuş! Hemen yenmezse yazık olacak" diye
söylendi. Pencereye giderek efendisiyle misafirinin gelip gelmediğine
baktı, ama kimseyi göremedi. Tekrar tavukların başına geçerek, "Bir
kanadı yanmış, en iyisi alıp yiyeyim" diye düşündüve onu kesip yedi.
Lezzeti hoşuna gidince, "Öbür kanadını da keseyim bari, yoksa efendim
eksikliğin farkına varır" diye söylendi.

İki kanadı da yedikten sonra pencereye gidip baktı, efendisini göremedi.
Belki de vazgeçip geri döndüler diye düşünerek, "Hey, Gretel, oldu
olacak şarabını yenile, kalan tavuğu da ye ki, için rahat etsin! Afiyet
şeker olsun" dedi kendi kendine.

Ve mahzene indi, maşrapayı şarapla doldurdu, tavuklardan birini afiyetle
yedi. Efendisi bir türlü gelmeyince Gretel öbür tavuğa baktı. "Biri
gidince öbürü ağlamasın, onları birbirinden ayırmamak lazım. Bunun
yanında bir bardak daha şarap bana iyi gelir herhalde" dedikten sonra
şaraptan okkalı bir yudum alıp ikinci tavuğu da birincinin yanına
gönderdi.

Yemeğin tam yarısında efendisi çıkagelerek seslendi. "Çabuk ol, Gretel,
misafir biraz sonra gelecek" dedi.

"Hemen, efendim" diye cevap verdi Gretel.

Efendisi sofra kurulmuş mu diye baktı ve tavukları kesmek üzere eline
büyük bir bıçak alarak yemek odasına geçti.

O sırada misafir geldi ve nazikçe kapıyı çaldı. Gretel kim geldi diye
koşup baktı ve misafiri görünce, işaret parmağını dudağına götürerek,
"Şşşt! Şşşt! Hemen buradan kaçıp gidin. Efendim sizi ele geçirirse
kulaklarınızı kesecek, haberiniz olsun! Sizi akşam yemeğine davet etti,
ama aklında kulaklarınızı kesmekten başka bir şey yok! Dinleyin bakın,
bıçağı nasıl da bilemekte" dedi.

Misafir bıçak bileme sözünü işitir işitmez geldiği gibi geri döndü.

Gretel bununla yetinmedi, hemen efendisinin yanına koştu. "Ne de bir
misafir çağırmışsınız ama" dedi.

"Ne oldu ki, Gretel? Ne demek istiyorsun?" diye sordu adam.

"Az önce kızarttığım tavukları aldığı gibi kaçtı" dedi Gretel.

"Vay namussuz" diye mırıldanan adam, giden tavuklara yanıyordu. "Bari
bir tanesini bıraksaydı" dedikten sonra misafirin peşinden koşup,
durması için seslendiyse de misafir bunu duymamazlıktan geldi. Bunun
üzerine elindeki bıçakla adamın peşinden koşarken şöyle bağırdı:
"Birini bırak bari! Hiç olmazsa birini!"

Yani misafir tavuklardan birini bıraksaydı bari! ikisini birden
almasaydı! Misafir de aslında onun gibi düşündü: kulaklarından birini
bırakmış olmamak için tabanları yağlamıştı!
