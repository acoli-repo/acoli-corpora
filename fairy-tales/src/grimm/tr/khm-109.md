# author: Gebrüder Grimm
# source: tbc
# url: https://www.grimmstories.com/tr//grimm_masallari/kefen_bezi
# note: copyright of translation tbc

## Kefen Bezi 

Bir annenin yedi yaşında bir oğlu vardı. Çocuk o kadar güzeldi ki, ona
bakanın gözü kalıyordu. Annesinin de dünyada ondan fazla sevdiği biri
yoktu. Derken bir gün çocuk hastalanıverdi ve Tanrı onu yanına aldı.
Anneyi kimse yatıştıramadı; kadıncağız gece gündüz ağladı.
Çocuk gömüldükten sonra da hayattayken oturup oyun oynadığı yerlerde
görünmeye başlandı. Annesi ağladı, o da ağladı. Ertesi sabah çocuk
görünmez oldu.
Ama annesi ağlamayı kesmeyince çocuk bir gece tabutun içindeki kefene
sarılı olarak göründü; başında bir çelenk vardı. Yatağın ayak ucuna
oturarak, "Anneciğim, bırak artık ağlamayı, yoksa tabutumda rahat
edemiyorum, çünkü senin gözyaşların kefenimi ıslatıyor hep" dedi.
Bunu duyan annesi dehşet içinde kaldı ve bir daha ağlamadı.
Bir gece sonra çocuk yine çıkageldi, elinde bir mum tutuyordu. "Bak
gördün mü, gömleğim neredeyse kurudu; artık mezarımda rahatım" dedi.
Annesi Tanrı'ya şükretti, yasını sakin sakin ve sabırla tuttu.
Çocuk bir daha görünmedi, çünkü öbür dünyadaki yatağında mışıl mışıl
uyuyordu.
