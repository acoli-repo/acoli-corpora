# author: Gebrüder Grimm
# source: tbc
# url: https://www.grimmstories.com/tr//grimm_masallari/oniki_avci
# note: copyright of translation tbc

## Oniki Avcı 

Bir zamanlar bir prens vardı; bir de çok sevdiği nişanlısı. Bir gün
birlikte oturup keyifli keyifli konuşurken bir haber geldi. Babası
ölümcül bir hastalığa yakalanmıştı ve ölmeden önce oğlunu görmek
istiyordu.

Prens sevgilisine, "Bu durumda gitmem gerek. Seni burada bırakmak
zorundayım, ama hatıra olarak sana yüzüğümü veriyorum. Kral olduğum
zaman gelir seni alırım" dedikten sonra atına atlayıp gitti.

Babası ölüm döşeğindeydi. Ona, "Sevgili oğlum, bana söz ver! Ölmeden
önce, benim seçtiğim kızla evlendiğini görmek istiyorum" diyerek bir
prensesin adını verdi.

Oğlu o kadar üzgündü ki, kendini düşünmedi bile. "Tabii, babacığım,
istediğin gibi olsun" dedi.

Az sonra kral gözlerini kapadı. Ölmüştü. Oğlu kral oldu; yas tutma
günleri geçtikten sonra babasına vermiş olduğu sözü tuttu; prensesle
evlenmek istediğini bildirdi. Karşı taraf da bunu kabul etti. Ancak bunu
nişanlısı da işitti ve oğlanın kendisine sadık kalmayışına çok içerledi.

Babası ona, "Niye bu kadar üzgünsün kızım? İstediğin bir şey varsa
söyle, hemen yerine getireyim" dedi.

Kız bir an için düşündükten sonra, "Babacığım, ben on bir tane genç kız
istiyorum. İster güzel olsun, ister çirkin, fark etmez" diye cevap
verdi.

Kral, "Bir bakalım" diyerek tüm ülkede kızına uygun, eli yüzü düzgün
olsun veya olmasın, on bir tane hiç evlenmemiş genç kız buldurdu.

Bu kızlar prensesin huzuruna çıkarıldı; prenses her birine avcı elbisesi
giydirtti. Kendisi de on ikinci elbiseyi giydi. Sonra babasıyla
vedalaşarak on bir kızla birlikte yola çıktı ve bir zamanlar çok sevdiği
nişanlısının sarayına vardı.

Orada on iki avcıya ihtiyaç duyulup duyulmadığını sordu; yani hepsi
kralın hizmetine girmeye hazırdılar.

Genç kral karşısındaki genç kıza baktı, ama onu tanımadı. İyi
giyindikleri için hepsini kralın avcıları olarak saraya aldı.

Ama kralın bir aslanı vardı; mucize dolu bir yaratıktı. Yapılacak her
türlü kötülüğü ya da sırrı önceden bilebiliyordu.

Nitekim bir akşam krala, "Sen on iki tane avcı aldığını sanıyorsun,
öyle mi?" diye sordu.

Kral, "Evet, on ikisi de avcı" diye cevap verdi.

"Yanılıyorsun, onların hepsi kız" dedi aslan.

"Olamaz, bunu bana nasıl kanıtlayabilirsin?"

"Kolay. Girişteki salona bezelye serpiştir, o zaman göreçeksin.
Erkeklerin adımları serttir; onlar bezelyelere basarsa hepsi ezilir,
sağa sola dağılmaz; ama kızlar küçük adımlarla yürüdüğü için bezelyeler
yuvarlanıp yanlara saçılır."

Bu öneri kralın hoşuna gitti ve her tarafa bezelye serpiştirdi.

Kralın bir hizmetçisi vardı; avcılardan yanaydı; onların sınavdan
geçeceğini öğrenince duyduklarını anlatarak, "Aslan, krala sizlerin kim
olduğunuzu kanıtlamak istiyor" dedi.

Prenses ona teşekkür etti ve yandaşlarına, "Adımlarınızı sıkı basın ve
bütün bezelyeleri ezin" dedi.

Ertesi gün kral on iki avcıyı bezelyelerin serpildiği odaya çağırttı.

Ama onlar öyle sıkı adımlarla geldi ki, bezelyeler ne yuvarlandı ne de
dağıldı. Avcılar yine gitti.

Kral bu kez aslana, "Bana yalan söyledin, baksana hepsi erkek gibi
yürüyor" dedi.

Aslan, "Onlar sınavdan geçeceklerini öğrenmişler, adımlarını ona göre
attılar. On iki tane iplik çıkrığı getirtin ve onları yine çağırın.
Çıkrıkları görünce hepsi sevinecek; oysa erkek, böyle bir şeye
sevinmez" diye karşılık verdi.

Bu öneri de hoşuna gitti kralın. On iki tane iplik çıkrığı getirtti.

Ama hizmetçi bu planı da kızlara haber verdi. Yalnız kaldıklarında
prenses on bir kıza dönerek, "Kendinize hâkim olun ve çıkrıklara sakın
bakmayın" dedi.

Ertesi sabah kral on iki avcıyı yine çağırttı. Hepsi odaya girdiğinde
çıkrıklara bakmadı bile! Bunun üzerine kral aslana: "Bana yalan
söyledin; bunların hepsi erkek. Çıkrıklara hiç bakmadılar bile" dedi.

Aslan, "Sınavdan geçeceklerini biliyorlardı da ondan. Kendilerini
tuttular" diye cevap verdi.

Ama kral aslana artık inanmak istemedi.

Kral ne zaman ava çıktıysa, on iki avcı hep onun yanında oldu.

Kral onlardan hoşlandı. Derken, yine ava çıktıkları bir gün Kral'ın
nişanlısının yaklaşmakta olduğu haberi geldi.

Gerçek nişanlı bu haberi duyunca o kadar üzüldü ki, düşüp bayıldı.

Kral en sevdiği avcısının başına bir şey geldiğini sanarak hemen onun
yanına koştu ve yardım etmek amacıyla onun eldivenini çıkardı. İşte o
anda ilk nişanlısına vermiş olduğu yüzüğü gördü ve sevgilisini tanıdı. O
kadar duygulandı ki, onu öptü. Kız gözlerini açtı.

Kral, "Sen benimsin, ben de senin! Kimse bunu değiştiremez" dedi.

Öbür nişanlısına bir elçi göndererek ülkesine dönmesini bildirdi; çünkü
artık bir eşi vardı, Hani nasıl derler? Eski anahtarı buldun mu,
yenisine gerek kalmaz!

Hemen düğün yapıldı. Aslan da affedildi, çünkü doğru söylemişti.
