# author: Gebrüder Grimm
# source: tbc
# url: https://www.grimmstories.com/tr//grimm_masallari/zembil_sapka_ve_borazan
# note: copyright of translation tbc

## Zembil, Şapka ve Borazan 

Bir zamanlar üç erkek kardeş vardı; üçü de günden güne o kadar fakir
düştü ki, açlığa mahkum oldular, hiç yiyecekleri kalmadı.
Aralarında konuştular. "Bu böyle gidemez, yollara düşelim ve talihimizi
deneyelim" diyerek yol çıktılar. Az gittiler uz gittiler, dere tepe düz
gittilerse de talih yüzlerine hiç gülmedi.
Derken günün birinde koskoca bir ormana geldiler. Bu ormanın ortasında
bir dağ vardı; yaklaştıklarında bu dağın gümüşten olduğunu gördüler.
En büyük oğlan, "Ben kendi talihimi buldum, bundan daha fazlasını
istemem" dedi. Bu dağdan taşıyabildiği kadar gümüş alarak tekrar eve
döndü.
Öbür iki kardeş, "Biz daha fazlasını istiyoruz, sadece gümüşle
yetinmeyiz" diyerek dağa hiç el sürmeden yollarına devam ettiler.
Birkaç gün gittikten sonra bir dağa ulaştılar, bütün dağ altından
oluşmuştu. Ortanca oğlan durdu, düşündü, kendinden pek emin değildi.
"Ne yapsam? Buradan altın alıp da ömrümün sonuna kadar rahat mı
yaşasam, yoksa yoluma devam mı etsem?" diye söylendi. Sonunda karar
verdi, ceplerini altınla doldurarak kardeşine hoşça kal diyerek eve
döndü.
Üçüncü oğlan, "Gümüşle altın bana vız gelir; ben talihimi
küstürmeyeceğim, belki daha iyi bir ödül alırım" diyerek yoluna devam
etti.
Uç gün sonra ilkinden çok daha büyük olan, ucu bucağı belli olmayan
ikinci bir ormana geldi. Ne yiyeceği ne de içeceği vardı, nerdeyse
ölecekti. Bu yüzden ormanın sonunu görebilmek amacıyla bir ağaca
tırmandı, ama nereye baktıysa her tarafta ağaç tepelerinden başka bir
şey görmedi. Ve ağaçtan inmeyi düşündü.
Açlık canına o kadar tak etmişti ki, "Bir kere karnımı doyursam, başka
bir şey istemem" diye söylendi. Ve aşağı iner inmez ağacın altında üstü
buram buram kokan yemeklerle dolu bir masa görünce çok şaşırdı.
"Bu kez isteğim tam zamanında gerçekleşti" diye mırıldanarak yemeği
kimin pişirdiğini, kimin getirdiğini sorgu sual etmeden sofraya oturdu
ve karnı doyana kadar afiyetle yedi. Daha sonra, "Şu incecik beyaz masa
örtüsü bu ormanda kalırsa paralanıp gider, yazık olur" diyerek örtüyü
özenle katladı ve cebine soktu.
Sonra yoluna devam etti; akşam olunca yine karnı acıktı ve örtüyü
denedi.
"Yanında yine güzel bir yemek olmasını isterdim" dedi. Bu sözcükler
ağzından henüz çıkmıştı ki, tabaklar dolusu leziz yemekler sofrayı
doldurdu.
"Bu yemeklerin hangi mutfakta piştiğini anladım; ben bunu altın ve
gümüş dağlara tercih ederim." Bu bir tür 'kurul sofram, kurul'
olmalıydı! Yine de bu örtü onu dünyayı dolaşarak talihini aramaktan
alıkoyamadı.
Bir akşam ıssız bir ormanda üstü başı kapkara bir oduncuya rastladı.
Kömür yakmış, ocağa patates sürmüştü, yani yemek hazırlıyordu.
"Merhaba, hemşerim, n'apıyorsun buralarda yapayalnız?" diye sordu.
"Her gün yaptığım şeyi" diye karşılık verdi ormancı. "Her akşam da
patates yiyorum; misafirim olmak ister misin?"
"Çok sağ ol, ama sana bir şey kalmayacak, çünkü misafir beklemiyordun.
Asıl sen benim misafirim ol!"
"Sofrayı kim kuracak ki? Bakıyorum, yanında hiçbir şey yok. Birkaç saat
etrafa göz atsan da sana yemek veren çıkmaz."
"Yine de senin karnın doyacak. Şimdiye kadar hiç böyle lezzetli yemek
yememişsindir" diyen oğlan zembilinden çıkardığı örtüyü yere serdi.
"Kurul sofram" der demez ocaktan yeni çıkmış gibi buram buram tüten,
hem haşlanmış hem de kızarmış etten oluşmuş güzel bir sofra hazırlandı.
Oduncunun gözleri fal taşı gibi açıldı, karşısındakinden rica falan
beklemeden yemeklere saldırdı, koca koca lokmaları mideye indirdi.
Yemekten sonra oduncu kıs kıs gülerek şöyle dedi: "Dinle, senin bu
örtün alkışı hak etti. Tam bana göre, çünkü bu ormanda bana yemek
pişirecek hiç kimse yok. Sana bir öneride bulunacağım. Şu köşede bir
asker zembili var, her ne kadar gösterişsiz ve eski de olsa mucizevi bir
güce sahip. Ama ona ihtiyacım olmadığı için istersen örtüyle değişelim?
"Önce onun nasıl bir güce sahip olduğunu bilmek isterim ama" diye
karşılık verdi oğlan.
"Söyleyeyim" diye cevap verdi oduncu. "Ne zaman elinle üzerine
hafifçe vursan, içinden tepeden tırnağa silahlı altı adam çıkacak ve sen
ne istersen onlar alıp getirecek."
"Hadi öyle olsun, değişelim o zaman" diyen oğlan, oduncuya örtüyü
verdikten sonra duvara asılı zembili sırtladı, sonra da vedalaşarak
oradan ayrıldı.
Bir süre yol aldıktan sonra zembilin gücünü denemek istedi ve eliyle
vurdu. Hemen içinden yedi tane savaşçı çıktı:
"Efendimiz, hükümdarımız ne buyurur?" diye sordular.
"Hemen oduncunun yanma varın ve benim örtümü alıp getirin!"
Adamlar geri dönüş yaptı ve aradan çok geçmeden oduncuya hiç soru
sormadan örtüyü alıp getirdiler.
Oğlan yine yoluna devam etti, bu kez talihinin daha da yaver gitmesini
istedi.
Güneş batarken ateşte akşam yemeği hazırlayan bir başka oduncuya
rastladı. Üstü başı kurum içinde kalmış oduncu, "Benimle yemek yer
misin?" diye sordu. "Patatesle tuz var, tereyağı yok, gel otur!"
"Hayır" diye cevap verdi oğlan, "Sen benim misafirim ol!"
Ve örtüsünü yere yaydı; derken en güzel yemekler ortaya çıkıverdi.
Birlikte yiyip içtiler; her şey harikaydı.
Yemekten sonra oduncu, "Şu yukarıdaki ranzada eski ve yıpranmış bir
şapka var. Çok özel bir şapka bu; başına geçirip de şöyle bir çevirirsen
tepeden tırnağa silahlı on iki asker çıkıp önüne gelen her şeyi vurup
harap eder, hiç kimse onlara karşı gelemez" dedi. "Ama bunun bana
artık bir yararı yok. İstersen senin şu örtünle değişelim."
"Fena olmaz" diye cevap veren oğlan şapkayı başına takarak örtüyü
oduncuya bıraktı.
Bir süre yol aldıktan sonra zembiline eliyle vurdu, içinden çıkan
askerlere gidip örtüyü almalarını emretti.
"Talihim yaver gidiyor" diye düşündü. "Ama bu yeterli değil."
Nitekim yanılmadı. Ertesi gün yine patates kızartmakta olan üçüncü bir
oduncuya rastladı. Ve onu, örtüsünün hazırladığı sofraya buyur etti.
Yemek oduncunun o kadar hoşuna gitti ki, masa örtüsü karşılığında oğlana
bir borazan teklif etti. Bunun şapkadan daha başka bir özelliği vardı.
Bir üfledin mi, tüm surlar, kaleler ve şehirler, yüzlerce köy, hepsi
anında yıkılıp yok oluveriyordu!
Oğlan örtüyü oduncuya verdi, ama adamlarına yine geri aldırttı. Böylece
zembil, şapka ve borazan onun olmuştu!
"Şimdi ben kudretli bir adam oldum. Eve dönmemin sırasıdır; bakayım
kardeşlerim ne yapıyor?" diye söylendi.
Eve döndüğünde baktı ki, kardeşleri altın ve gümüşten çok güzel bir ev
yapmış, har vurup harman savuruyorlardı. Yanlarına vardı, ama üzerinde
yırtık pırtık bir elbise, başında eski bir şapka, sırtında da bir zembil
olduğu için kardeşleri onu tanımadı.
Onunla alay ederek, "Sen altın ve gümüşü reddederek daha güzel bir
talih peşinde koşan kardeşimiz olduğunu söylüyorsun. Gerçekten kendisi
çıkagelmiş olsaydı kuşkusuz krallara yakışan bir kıyafette gelirdi,
yoksa bir dilenci gibi değil" diyerek onu kapı dışarı ettiler.
Oğlan öfkelendi ve içinden yüz elli asker çıkıncaya kadar zembiline
vurdu. Onlara evi kuşatmalarını, kardeşlerini derileri kabarıncaya
kızılcık sopasıyla kadar dövmelerini istedi.
Şehir halkı toplandı, yardım etmek istedilerse de askerlerle baş
edemedi. Sonunda krala haber verdiler. Kral üşendi ve şehre
subaylarından bir yüzbaşıyı gönderdi. Ama zembilli oğlan çok daha fazla
sayıda savaşçı çıkarınca yüzbaşı tüm askerlerini burunları kanamadan
geri çekti.
Kral, "Bu herifi yakalamak lazım" diyerek ertesi gün daha fazla kuvvet
gönderdi, ama onlar daha da az başarı gösterdi. Oğlan karşısına aldığı
halkın üstesinden bir an önce gelmek istediği için başındaki şapkasını
birkaç kez döndürdü; ağır toplar harekete geçti ve kralın adamları
yenilgiye uğrayarak kaçıp gittiler.
"Kralın kızıyla evlenmeden ve tüm krallığı elime almadan bu halka rahat
yok" diye krala haber gönderdi.
Kral kızıyla konuştu. "Bu adam çetin cevizmiş! Onun istediğini
yapmaktan başka ne çarem var ki? Barışın sağlanması ve tacımı korumam
için seni ona vermek zorundayım."
Neyse, düğün yapıldı ve kutlandı. Ama sırtında zembil, başında eski bir
şapka taşıyan kocasının vicdansız bir herif oluşu kral kızının canını
çok sıkmıştı. Ondan nasıl kurtulsam diye gece gündüz düşünüp durdu.
Acaba onun bu mucizevi gücü zembilden kaynaklanıyor olmasın diye
düşündü. Sonra onu sevip kucaklayarak kalbini kazanmayı becerdi ve "Şu
eski zembili boynundan atıp bir kenara koysana, seni o kadar
çirkinleştiriyor ki, senin adına utanıyorum artık" dedi.
"Bak yavrum, bu benim en büyük hazinem. O boynumda asılı olduğu sürece
hiçbir güçten korkmam ben" diyen oğlan ona zembilin kerametini anlattı.
Kadın onun boynuna atılarak öper gibi yaptı, ama birden o zembili alıp
kaçtı. Yalnız kalınca da zembile vurarak içinden çıkan savaşçılara eski
efendilerini tutuklayıp sarayın zindanına atmalarını emretti. Sözünü
dinlediler ve ikiyüzlü kadın daha fazla adam toplayarak onu sürgüne
yollamak istedi. Şapkası olmamış olsaydı oğlan davayı kaybedecekti.
Elleri serbest kalır kalmaz şapkasını birkaç kez döndürdü; ağır toplar
ortalığı duman etti, her yer allak bullak oldu.
Öyle ki kral kızı bizzat gelerek oğlandan merhamet diledi. Onca yalvarış
karşısında oğlan barışa razı oldu. Bu defa kız ona çok yakınlık
gösterdi, hep onu sever gibi yaparak kandırdı ve bir süre sonra sırrını
öğrendi: yani zembile sahip olanın her türlü gücü elinde tuttuğunu, ama
şapkasız bunun bir işe yaramayacağını biliyordu artık. Kocasının
uyumasını bekledi, sonra şapkasını aldı ve daha sonra da onu sokağa
attırdı.
Ama borazan hâlâ oğlandaydı, tüm gücüyle onu üfledi. O anda her şey
yıkıldı: surlar, kaleler, şehirler ve köyler. Bu arada kral ile kızı da
öldü. Eğer borazanı biraz daha üflemiş olsaydı taş üstüde taş kalmazdı.
Böylece kimse ona karşı çıkamadı ve tüm krallığı ele geçiren oğlan kral
oldu.
