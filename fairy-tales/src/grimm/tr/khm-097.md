# author: Gebrüder Grimm
# source: tbc
# url: https://www.grimmstories.com/tr//grimm_masallari/hayat_suyu
# note: copyright of translation tbc

## Hayat Suyu 

Bir zamanlar bir kral vardı, ama çok hastaydı. Kimse onun iyileşeceğini
ummuyordu. Bu yüzden üç oğlu o kadar üzgündü ki, her gün bahçeye çıkıp
ağlaşıyorlardı.
Derken karşılarına yaşlı bir adam çıktı ve neye üzüldüklerini sordu.
Çocuklar babalarının çok hasta olduğunu ve öleceğini, artık hiç kimsenin
ona yardım edemeyeceğini söyledi. Bunun üzerine yaşlı adam, "Ben bunun
çaresini biliyorum" dedi ve ekledi: "Eğer hayat suyundan içerse
iyileşir. Ancak bu suyu bulmak çok zordur."
Büyük oğlan "Ben bulurum" diyerek yaşlı kralın yanına vardı ve onu
iyileştirecek olan hayat suyunu aramak için izin istedi. Kral, "Olmaz!
Bu çok tehlikeli bir iş. Ben öleyim daha iyi" dedi. Ama oğlan o kadar
yalvardı ki, sonunda babası razı oldu. Prens, "Suyu bulup getirirsem
babamın en sevgili oğlu olup tahta konarım" diye geçirdi içinden.
Ve atıyla yola çıktı. Bir süre gittikten sonra karşısına bir cüce çıktı.
"Acelen ne böyle? Nereye gidiyorsun?" diye sordu.
Kibirli prens, "Hadi ordan bacaksız! Sen bilme daha iyi" diyerek
atıyla yoluna devam etti. Ama cüce çok bozuldu ve ona lanet okudu.
Prens çok geçmeden bir dağ yoluna girdi. İlerledikçe yol daralıyordu;
öyle ki, sonunda atından bile inemedi ve bulunduğu yerde sanki hapis
kaldı.
Hasta kral uzun zaman oğlunu bekledi, ama o geri dönmedi. Bunun üzerine
ortanca oğlan, "Baba, izin ver de hayat suyunu aramaya ben gideyim"
dedi. Aynı anda "Kardeşim öldü, taht bana kalacak" diye geçirdi
aklından. Kral önce onu göndermek istemediyse de sonunda razı oldu.
Prens aynı şekilde kardeşinin yolundan gitti. Aynı cüce karşısına
çıkarak ona, böyle hızlı hızlı nereye gittiğini sordu. Prens, "Hadi
ordan bacaksız, sen bilmesen de olur!" diyerek arkasına bir daha
bakmaksızın yoluna devam etti. Cüce ona da lanet okudu. O da tıpkı
ağabeyi gibi dar bir yolda tıkandı kaldı; ne ileri gidebildi, ne de
geri. İnsanın burnu havada olunca işte böyle olur!
Ortanca oğlan da geri dönmeyince, en küçük oğlan hayat suyunu aramak
istedi; sonunda kral buna razı oldu.
Küçük oğlan da aynı cüceyle karşılaştı. Cüce ona bu kadar aceleyle
nereye gittiğini sordu. Delikanlı durdu; onunla bir süre dertleştikten
sonra, "Hayat suyunu arıyorum; babam ölümcül bir hastalığa yakalandı
da" diye açıkladı.
"Onu nerede bulacağını biliyor musun?"
"Hayır" dedi prens.
"Sen kardeşlerin gibi uygunsuz ve küstah davranmadın, bu yüzden sana o
suyu nerede bulacağını söyleyeceğim. Büyülü bir şatonun avlusundaki bir
çeşmeden gürül gürül akıyor. Ama sakın şatoya zorla girme! Ben sana
demir bir çubukla iki somun ekmek vereceğim. Şatonun demir kapısı demir
çubukla üç kez vurdun mu açılıverir. içeride girişi gözeten iki aslan
yatar; onlara birer somun ekmek verdin mi sana bir şey yapmazlar. O
zaman hemen gidip, saat on ikiyi çalmadan, hayat suyunu alırsın; daha
geç kalırsan kapı kendiliğinden kapanır, sen de orada hapis kalırsın."
Prens teşekkür ederek demir çubukla iki somun ekmeği cüceden alıp yola
çıktı.
Şatoya vardığında her şey cücenin söylediği gibi oldu. Demir çubukla
üçüncü vuruştan sonra kapı açıldı. Oğlan aslanları ekmekle
yatıştırdıktan sonra şatoya daldı; önce karşısına kocaman ve güzel bir
salon çıktı. Bu salonda büyülenmiş prensler oturmaktaydı. Delikanlı
onların parmaklarındaki yüzükleri çıkardı. Yerde bir kılıç ve bir ekmek
gördü, onları da aldı. Ondan sonra bir başka odaya girdi. Burada çok
güzel bir genç kız gördü. Kız onu görünce çok sevindi; delikanlıyı
öperek ona, kendisini büyüden kurtardığını, bu yüzden tüm varlığının
artık onun olduğunu ve bir yıl sonra tekrar geldiğinde kendisiyle
evleneceğini söyledi. Sonra hayat suyunun aktığı çeşmenin yerini tarif
etti. Ancak acele etmesini ve suyu saat on ikiden önce almasını
tembihledi.
Prens gittiği bir başka odada güzel ve yeni yapılmış bir yatak gördü.
Çok yorgun olduğu için biraz dinlenmek istedi. Yatağa yatar yatmaz da
uyudu. Uyandığında saat on ikiye çeyrek vardı. Dehşetle yerinden
fırlayarak çeşmeye koştu; duvarda asılı bir maşrapayı alıp suyla
doldurduktan sonra hızla oradan uzaklaştı. Tam demir kapıdan çıkarken
saat on ikiyi çalıyordu. Kapı kendiliğinden o kadar sert bir şekilde
kapandı ki, oğlanın topuğunu sıyırıverdi.
Ama delikanlı hayat suyunu bulduğu için seviniyordu. Evin yolunu tuttu
ve bu arada cücenin bulunduğu yerden geçti. Cüce ekmekle kılıcı görür
görmez, "Bunları almakla çok iyi ettin; kılıçla bütün bir orduyu
yenersin, ekmekse tüm dünyayı doyurur" dedi.
Prens, kardeşleri olmadan babasının yanına varmayı istemedi.
"Sevgili cüce, bana kardeşlerimin nerede olduğunu söyleyebilir misin?
Onlar hayat suyunu bulmak için benden önce yola çıktılar, ama geri
dönmediler"
"Onlar iki dağ arasında sıkışıp kaldı" diye cevap verdi cüce. "Böyle
olmasını ben istedim, çünkü bana karşı çok uygunsuz davrandılar."
Bu kez prens, ağabeylerinin serbest kalması için cüceye yalvardı. Cüce
onu kırmadı, ama "Onlardan kendini koru, çünkü ikisi de kötü yürekli"
diye uyardı.
Prens kardeşlerine kavuşunca sevindi ve onlara hayat suyunu nasıl
bulduğunu, nasıl bir maşrapa suyu beraberinde getirdiğini, güzel
prensesi nasıl özgürlüğüne kavuşturduğunu, onun kendisini nasıl bir yıl
bekleyeceğini anlattı. Bir yıl sonra bu prensesle evlenecek ve büyük bir
devletin başı olacaktı.
Sonra her üçü de yola koyuldu. Derken açlık ve savaşın hüküm sürdüğü bir
ülkeye geldiler. Kralın başı beladaydı, çünkü kıtlık baş göstermişti.
Prens önce ona yanındaki ekmeği verdi, bununla tüm halkın karnı doydu.
Sonra kılıcı verdi, kral bununla düşman ordusunu yendi. Böylelikle
ülkesi barış ve refaha kavuştu. Bunun üzerine prens ekmekle kılıcı geri
aldı.
Üç kardeş yine yola koyuldu. Savaş ve açlığın hüküm sürdüğü iki ülkeden
daha geçtiler. Prens her seferinde krallara ekmekle kılıcını verdi ve
sonuçta üç ülkeyi mahvolmaktan kurtardı.
Daha sonra bir gemiye binerek denize açıldılar. Yolculuk sırasında
prensin ağabeyleri aralarında konuştu: "Hayat suyunu en küçüğümüz
buldu, biz başaramadık. Babamız aslında bizim hakkımız olan tahtı ona
bırakacak; mutluluğumuz elden gidecek."
Bu kez küçük oğlana kin bağladılar ve onu mahvetmeye karar verdiler.
Onun derin bir uykuya dalmasını beklediler. Sonra maşrapadaki suyu
kendilerinin kabına boşalttılar ve onun yerine deniz suyu koydular.
Eve vardıklarında küçük oğlan krala maşrapayı uzatarak bundan içmesini,
o zaman tekrar sağlığına kavuşacağını söyledi. Kral acı deniz suyundan
birkaç yudum içince eskisinden daha fena hasta oldu. Sızlanıp dururken
diğer iki oğlan küçük kardeşlerini suçladı. Krala gerçek hayat suyunu
verdiler. Kral birkaç yudum içer içmez hastalığının iyileşmeye
başladığını ve gençlik günlerindeki gibi sağlam ve güçlü olduğunu
hissetti. Bunun üzerine ağabeyleri küçük oğlanla alay ettiler. "Hayat
suyunu sen buldun, bunca zahmete sen katlandın, ama mükâfatını biz
gördük. Aslında akıllı olup gözünü dört açmalıydın. Sen gemide uyurken
biz o suyu aldık. Bir yıl sonra ikimizden biri o güzel prensesi alıp
getirecek. Ama sakın bizi ele vermeye kalkma, bu konuda tek kelime
edersen canından olursun! Susarsan hayatını bağışlarız" dediler.
Yaşlı kral küçük oğluna çok kızdı; onun kendisini öldürmeye kalkıştığını
sandı. Bu nedenle sarayın önde gelenlerini toplayarak onun hakkında bir
karar aldırttı; oğlan gizlice kurşuna dizilecekti!
Ve bir gün prens hiçbir şeyden habersiz ava çıktığında kralın avcısı ona
refakat eti. Epey yol alarak bir ormana vardıklar. Ancak avcı o denli
hüzünlüydü ki, prens ona "Neyin var senin?" diye sordu. Avcı,
"Söyleyemem" dedi. Prens diretti: "Söyle, söyle. Ne olursa olsun seni
bağışlayacağım."
"Şey ..." dedi avcı, "Kral emretti, sizi tüfekle öldürecekmişim."
Prens dehşet içinde kaldı ve dedi ki: "Dinle beni avcı! Bırak beni
yaşayayım. Benim giysilerimi sen al, senin eskilerini bana ver."
Avcı, "Seve seve, efendim; zaten sizi öldüremezdim" diye cevap verdi.
Giysilerini değiş tokuş ettiler. Avcı saraya döndü, prens ormanda yoluna
devam etti.
Aradan bir süre geçti, derken bir gün krala en küçük oğluna verilmek
üzere üç araba dolusu altın ve elmas gönderildi. Bu arabalar, vaktiyle
kılıcını ve ekmeğini vererek ülkelerini düşmandan ve açlıktan kurtaran
genç prense şükranlarını bildiren üç kraldan geliyordu. O zaman yaşlı
kral, "Yoksa benim oğlum suçsuz mu?" diye geçirdi aklından ve sarayın
önde gelenlerine "Umarım yaşıyordur, onu öldürttüğüm için o kadar
üzgünüm ki!" diye yakındı.
"O yaşıyor efendim" diye söze karıştı avcı. "Kralımın emrini yerine
getirmeye gönlüm razı olmadı" diyerek ona her şeyi anlattı. Kral çok
rahatladı, tüm komşu krallıklara haber salarak oğlunun bağışlandığını,
yani tekrar eve dönebileceğini bildirdi.
Bu arada şatodaki prenses, bulunduğu şatodan başlamak üzere altından
pırıl pırıl bir yol yaptırdı ve adamlarına, "Bu yoldan sağa sola
sapmaksızın geçeni içeri alabilirsiniz! O, beklenen kişidir. Yoldan
sapanları sakın içeri almayın!" diye emretti.
Bir süre sonra en büyük oğlan, kendisini kralın kızına 'onun
kurtarıcısı' olarak takdim etmek üzere çarçabuk yola çıktı. Niyeti
kızla evlenip servete konmaktı.
Atına atlayıp da şatoya vardı, anacak o güzel altın yolu görünce,
"Bunun üzerinden atla gidersem çok yazık olur!" diye düşündü ve yolun
sağından gitti. Giriş kapısına varınca askerler doğru kişi olmadığı
gerekçesiyle onu geri gönderdi.
Aradan çok geçmeden ortanca oğlan çıkageldi; o da altın döşeli yola
atının bir ayağı henüz değmişken, "Üzerine basılırsa yazık olacak"
diye düşünerek yolun sol tarafından gitti. Ana kapıya geldiğinde
askerler aynı şekilde onu da doğru kişi olmadığı gerekçesiyle geri
gönderdi.
Üçüncü oğlan tam bir yıl dolduğunda, ormanı terk ederek sevgilisine
kavuşup dertlerini unutmaya karar verdi ve yola koyuldu. Aklı fikri hep
kızda olduğu için altın döşeli yolu görmedi bile; atıyla üzerinden
geçti. Ana kapıya vardığında içeri alındı. Kralın kızı onu büyük bir
sevinçle karşıladı. 'Kurtarıcısı'nın nihayet geldiğini, ülkeyi artık
onun idare edeceğini, elbette kendisiyle evleneceğini ve ölene dek mutlu
yaşayacaklarını ilan etti.
Düğünden sonra kocasına, babasının haber göndererek onu çağırttığını ve
bağışladığını bildirdi. Bunun üzerine prens atına atlayarak babasının
yanına vardı ve kardeşlerinin kendisini nasıl aldattıklarını bir bir
anlattı. Yaşlı kral onları cezalandırmak istedi ve ikisini de sürgüne
yolladı; bir daha da geri dönmediler.
