# author: Gebrüder Grimm
# source: tbc
# url: https://www.grimmstories.com/tr//grimm_masallari/mezardaki_oglan
# note: copyright of translation tbc

## Mezardaki Oğlan 

Bir zamanlar fakir bir çoban vardı. Anası babası ölmüştü; devlet onu
doyurup yetiştirmesi için zengin bir çiftçinin yanına verdi. Ama adam da
karısı da kötü kalpliydi. Onca zenginliğe karşın ikisi de çok cimriydi;
başkalarına ekmeklerinden bir lokma bile vermiyorlardı.
Zavallı oğlan ne yapsa onlara yaranamıyor ve yemek yerine dayak
yiyordu.
Bir gün bir tavuğu civcivleriyle beraber gütmesi istendi. Ama tavuk
civcivleriyle birlikte çiti aşarak dışarı çıktı. Derken bir atmaca onu
yakalayıp uçup gitti. Oğlan avazı çıktığı kadar "Hırsız, hırsız, hırsız
var!" diye bağırdı, ama ne fayda! Atmaca tavuğu geri getirmedi.
Çiftçi şamatayı duyunca koşarak gelip baktı, tavuğu meydanda yoktu!
Öfkesinden oğlana öyle bir dayak attı ki, zavallıcık birkaç gün
kıpırdayamaz oldu. Artık civcivleri anaları olmadan gütmek zorunda kaldı
ve çok zorlandı. Çünkü civcivlerin biri bir yana, biri öbür yana
gidiyordu. Hepsini bir ipe bağlamanın akıllıca bir iş olacağını düşündü;
böylece atmaca onları çalamayacaktı. Ama yanılmıştı.
Bir gün dolaşmaktan ve açlıktan o kadar yorgun düştü ki, uyuyakaldı. Bu
arada yırtıcı kuş gelip civcivlerden birini ve böylece ona bağlı olan
diğerlerini alarak bir ağaca kondu ve onları birer birer yedi.
Çiftçi eve dönüp de bu felaketi görünce kızgınlıktan küplere bindi.
Oğlana öyle bir dayak attı ki, çocukcağız günlerce yataktan kalkamadı.
Tekrar ayaklandığında çiftçi ona, "Senin kafan hiç çalışmıyor, seni
artık bakıcı olarak kullanamam, hiç değilse ulaklık yap!" dedi. Sonra
onu bir sepet üzüm götürmek üzere yargıca yolladı ve yanına da bir
mektup verdi.
Yarı yoldayken oğlanın karnı acıktı ve de öylesine susadı ki, iki tane
üzüm yedi. Daha sonra sepeti yargıca verdi, ama yargıç mektubu okuyup
üzümleri saydıktan sonra oğlana, "İki tane üzüm eksik" dedi.
Oğlan yoldayken çok acıkıp susadığını, bu yüzden iki tane üzüm yediğini
itiraf etti. Yargıç çiftçiye mektup yazarak yine bir o kadar üzüm
göndermesini istedi. Bu üzümleri de yine bir mektupla beraber oğlan
götürecekti.
Yoldayken o kadar acıktı ve susadı ki, yine iki tane üzüm yedi. Ama daha
önce kendisini ele vermesin diye mektubu sepetten çıkardı, bir taşın
altına koyup sakladı!
Yargıç yine eksik olan iki üzüm nedeniyle oğlanı sorguya çekti.
"Ama bunu nasıl anladınız?" diye sordu oğlan. "Mektup bunu bilemezdi
ki, çünkü onu bir taşın altına saklamıştım."
Yargıç onun bu saflığı karşısında güldü. Üzüm gönderen adama yazdığı
mektupta, oğlana daha iyi bakmasını, onun yiyeceği ve içeceğinden
kısmamasını ve ona neyin doğru neyin yanlış olduğunu öğretmesi konusunda
onu uyardığını söyledi.
Kötü kalpli adam, "Ben sana aradaki farkı göstereceğim! Ne kadar yersen
o kadar çalışacaksın ve yanlış bir şey yaparsan da dayağı hak
edeceksin" dedi.
Ve ertesi gün oğlana ağır bir iş verdi. Atlara yem olarak iki balya
samanı ufak ufak kesecekti. "Bunları beş saat içinde hazırla. Ben
döndüğümde hazır olmazsa öyle bir dayak yersin ki, bacakların tutmaz
olur!" dedi.
Çiftçi karısı, kâhyası ve hizmetçisiyle birlikte pazara indi ve oğlana
yiyecek olarak bir dilim ekmekten başka bir şey bırakmadı.
Oğlan hasır iskemlesine oturarak var gücüyle çalışmaya başladı.
Terleyince ceketini çıkararak samanların üstüne attı. İşini zamanında
bitirememek korkusuyla hiç durmadan saman kesti. Bu arada farkında
olmadan kendi ceketini de kesti. Artık olan olmuştu, yapılacak bir şey
yoktu.
"Yandım!" diye söylendi. "O kötü herif gelecek, ne yaptığımı görünce
beni öldüresiye dövecek! Ben kendi kendimi öldüreyim daha iyi!"
Bir seferinde çiftçinin karısının, "Yatağın altında bir kâse dolusu
zehir var" dediğini işitmişti. Ama kadın bunu yiyeceklerin tadına gizli
gizli bakanlar için mahsus söylemişti; aslında o kâsede bal vardı.
Oğlan yatağın altına girerek kâseyi aldı ve balın tamamını yedi.
"Ölümün acı bir şey olduğunu söyleyip dururlar, ama bu tatlıymış;
hoşuma gitti! Boşuna değil, evin hanımı ikide bir ölsem daha iyi diye
söyleniyor!" diye mırıldandı.
Sonra iskemlesine oturarak kendini ölmeye hazırladı. Ama vücudu zayıf
düşeceği yerde daha da güçlendi.
"Bu herhalde zehir değil. Ama bizim patron bir seferinde elbise
dolabında bir şişe sinek zehiri olduğunu söylemişti. Beni öldürecek asıl
zehir o olmalı" diye söylendi.
Ama şişedeki zehir değil Macar şarabıydı. Şişeyi alarak içindekini bir
dikişte içiverdi. "Bu ölüm de tatlıymış!" dedi. Ama şarap başına vurup
da etkisini gösterince, artık sonunun geldiğine inandı.
"Öleceğimi hissediyorum! Hemen gidip kilisenin mezarlığında kendime bir
yer seçeyim!" dedi. Sallana sallana kilisenin mezarlığına gitti ve
kendine yeni açılmış bir mezar buldu. Bu arada iyice kafayı buldu.
Yakında bir handa düğün şenliği vardı ve müzik sesi geliyordu. Önce
kendini cennette sandı, sonra da bilincini kaybetti.
Zavallı oğlan bir daha uyanmadı. Sıcak şarabın sebep olduğu yüksek ateş
ve gecenin buz gibi soğuğu onun ölümüne neden olmuştu. Kendi kazdığı
kuyuya kendi düşmüştü.
Çiftçi oğlanın ölümünü haber alınca, kendisine dava açılmasından korktu;
o kadar korktu ki, birden bayılarak yere düştü. Karısı ona yardım etmek
için elindeki kızgın yağ tavasıyla yanına gitti. Ama tava alev aldı,
alevler önce tavana sonra bütün eve sıçradı. Birkaç saat içinde ev
yanarak kül oldu.
Karı koca ömürlerinin geri kalanını vicdan azabı, fakirlik ve sefalet
içinde geçirdi.
