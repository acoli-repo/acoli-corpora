# author: Gebrüder Grimm
# source: tbc
# url: https://www.grimmstories.com/tr//grimm_masallari/bayan_holle
# note: copyright of translation tbc

## Bayan Holle 

Dul bir kadının iki kızı vardı. Biri güzel ve çalışkandı, öbürüyse
çirkin ve tembeldi. Ama kadın öz çocuğu olduğu için çirkin ve tembel
olanı daha çok seviyordu; tüm ağır işleri tıpkı Külkedisi gibi, öbür
kıza yüklemişti. Zavallı kız bütün gün geniş bir yolda bulunan bir
kuyunun başında oturup parmakları kanayana kadar ip eğiriyordu.

Bir gün kanlanmış mekiği yıkamak için kuyuya eğildi, ama mekik elinden
kayarak suya düştü.

Kız ağlaya ağlaya üvey annesinin yanına vararak başına gelen bu
talihsizliği anlattı. Üvey annesi köpürdü; öyle acımasızdı ki, kıza
şöyle dedi: "Madem ki mekiği suya düşürdün, şimdi git çıkar bakalım."

Kız kuyu başına döndü, ne yapacağını bilemedi. O korku içinde mekiği
çıkarmak için kuyuya atladı ve bilincini kaybetti. Ayıldığında kendisini
yemyeşil bir ovada buldu; güneş açmıştı; her tarafta binlerce çiçek
vardı. Bu ovada bir süre yol aldıktan sonra bir fırına geldi, içi ekmek
doluydu.

İşte o anda ekmek, "Çıkar beni buradan, çıkar beni buradan, yoksa
yanacağım; ben çoktan piştim" diye seslendi.

Kız eline aldığı fırıncı küreğiyle bütün ekmekleri dışarı çıkardı.

Sonra yoluna devam etti ve bir ağacın yanına vardı; üzeri elma doluydu.
Ağaç ona, "Salla beni, salla beni; biz elmalar hepimiz olgunlaştık"
diye seslendi.

Kız ağacı salladı, elmalar sapır sapır yere düştü; ağaçta tek bir elma
kalmadı. Kız tüm elmaları bir yığın halinde topladıktan sonra tekrar
yola koyuldu.

Sonunda ufak bir eve geldi; penceresinden bir kadın bakıyordu. O kadar
büyük dişleri vardı ki, kız korktu ve kaçmak istedi.

Ama kadın arkasından seslendi. "Ne korkuyorsun, çocuğum? Benim yanımda
kal, tüm ev işlerini görürsen burada rahat edersin. Yalnız dikkat et!
Döşeğime iyi bakacaksın, her gün silkeleyip havalandıracaksın. Öyle ki,
tüyleri havada uçuşsun, sanki kar yağı- yormuş gibi. Benim adım Bayan
Holle."

Kadın inandırıcı bir tonla konuştuğu için kız cesaretlenerek bu öneriyi
kabul etti ve işe başladı.

Her şeyi kadının istediği gibi yaptı; onun döşeğini hep adamakıllı
silkerek

havalandırdı. Öyle ki, tüyleri kar gibi etrafa uçuştu. Bunun
karşılığında kadının yanında rahat bir hayat sürdü. Tek bir kötü laf
duymadı; kaynamış ya da kızarmış et sofradan hiç eksik olmadı.

Bir süre Bayan Holle'un yanında yaşadıktan sonra kızın içini bir hüzün
kapladı; önceleri ne olduğunu anlamadı. Ama sonunda bunun memleket
özlemi olduğunu anladı. Burada, bin kere daha rahat yaşamış olmasına
rağmen kendi evini özlemişti işte! Sonunda kadına içini döktü. "Evimi
özledim; burada çok rahat ettim, ama yine de daha fazla kalamayacağım;
bizimkilere dönmem gerek" dedi.

Bayan Holle, "Tekrar eve dönmek istemene sevindim. Bugüne dek bana bu
kadar yardım ettiğin için seni evine kendim götüreceğim" dedi.

Onu elinden tutarak büyük bir kapının önüne getirdi. Kapı açıldı ve kız
tam kapı eşiğindeyken başına sağanak şeklinde altın yağmaya başladı;
altın damlaları kızın bütün vücudunu kapladı.

"Madem ki o kadar çalışkansın, bu senin olsun" dedi Bayan Holle. Ve
kuyuya düşürdüğü mekiğini de geri verdi.

Sonra kapı kapandı ve kız kendini yine yeryüzünde, annesinin evinin
yakınında bir yerde buldu. Avluya geldiğinde horoz kuyu başındaydı ve
şöyle seslendi:

Ü-ürüü-d-üüü ü,
Kızımız geri döndüüü!

Ve kız annesinin yanına vardı; üstü başı altın içinde olduğu için iyi
karşılandı.

Kız ona başına gelenleri anlattı; kadın bunu duyunca ve kızın nasıl bir
servete kavuştuğunu görünce, öbür çirkin ve tembel kızının da başına
aynı talih kuşunun konmasını istedi.

İşte o kız da kuyunun başına geçti ve ip eğirmeye başladı; sonra elini
dikenli tele taktırarak kanattı; sonra kanlı mekiği kuyuya fırlattı,
ardından da kendini kuyuya attı.

O da güzel bir ovaya vardı, sonra aynı yolu takip etti. Fırına
vardığında ekmek aynı şekilde seslendi: "Çıkar beni buradan, çıkar beni
buradan, yoksa yanacağım; ben çoktan piştim!"

Ama tembel kız, "Elimi pisletmeye hiç niyetim yok" diyerek yoluna
devam etti.

Derken elma ağacına ulaştı. Ağaç, "Salla beni, salla beni, biz elmalar
hepimiz olgunlaştık" diye seslendi.

Ancak tembel kız, "Hadi canım, sallayayım da başıma düşesin; yok öyle"
diye cevap vererek oradan ayrıldı.

Bayan Holle'nin evine geldiğinde hiç korkmadı, çünkü kadının kocaman
dişleri olduğunu duymuştu; hemen ona yaranmaya çalıştı.

Ertesi gün dişini sıktı ve bayağı çalıştı; kadın ona bir şey
söylediğinde kız hep onun hediye edeceği altınları düşünerek ses
çıkarmadı. İkinci gün tembelliğe başladı, üçüncü gün daha da ileri
gitti; sabahları yataktan hiç kalkmak istemedi. Bayan Holle'nin
döşeğini de yapmadı, tüyleri havada uçacak şekilde silkelemedi. Sonunda
Bayan Holle bıktı ve onun işine son verdi.

Tembel kız buna sevindi, çünkü altın yağmuruna uğrayacağını sanıyordu.
Bayan Holle onu da o büyük kapıya götürdü ve orada bekletti; ama kızın
başına altın yağdıracağına bir güğüm zift döktü.

Ve evlerinin avlusundaki horoz onu görünce:

U-ü-ürü-üüüüü
Tembel kızımız döndüüüü!

diye seslendi.

Ve bu zift kızın başından hiç çıkmadı, ömür boyu hep öyle kaldı.
