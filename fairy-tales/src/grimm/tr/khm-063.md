# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_tuy
# note: copyright of translation tbc

## Üç Tüy 

Bir zamanlar bir kralın üç oğlu vardı. İlk iki oğul atılgan ve gözü
pekti. Üçüncü çocuksa sessiz sedasız, kendi halinde olduğu için
Şapşalcık diye anılıyordu. Kral iyice yaşlanıp güçten düşünce son
deminin yaklaştığını düşündü ama tahtını oğullarının hangisine
bırakacağına bir türlü karar veremedi. Bunun üzerine, "Yola çıkıp ülke
ülke gezin," dedi oğullarına. "Bana en güzel halıyı getiren, ölümümden
sonra kral olacak."
Sonra kavgaya tutuşmalarını önlemek için onları şatonun önüne çıkardı,
üç tüy alıp havaya üfleyerek, "Bunlar ne yöne uçarsa siz de o yöne
gideceksiniz," dedi.
Tüylerden biri doğuya, öbürü batıya doğru uçarken üçüncüsü dümdüz
giderek az sonra yere düştü. Böylece ağabeylerin biri doğuya, öbürü
batıya doğru yola düzüldüler. Bir yandan da, üçüncü tüyün düştüğü yerde
durmak zorunda kalan Şapşalcık'la alay ediyorlardı.
Şapşalcık içi üzüntüyle dolarak yere oturdu. Biraz sonra tüyün düştüğü
yerin yakınında bir kapak gözüne çarptı. Şapşalcık gidip bu kapağı
kaldırınca önünde birkaç basamak gördü. Bu basamaklardan yerin altına
indi ve karşısına bir kapı çıktı. Şapşalcık kapıyı tıklatınca içerden
bir şarkı sesi yükseldi:

Yeşil kurbağa, yeşil kurbağa
Git bak, kim vurur kapıya.
Hem çabuk ol, et acele.
Kim varsa al içeriye.

Kapı açıldı. Şapşalcık içeri girince kocaman bir kurbağa gördü. Bu iri
hayvanın çevresinde birçok küçük kurbağa oturuyordu. Kocaman kurbağa
Şap- şalcık'a ne istediğini sordu. O da, "Dünyanın en iyi, en güzel
halısını istiyorum," dedi.
Bunun üzerine o koca kurbağa küçük bir kurbağayı çağırarak, "Büyük
sandığı al getir buraya," diye buyruk verdi. Küçük kurbağa sandığı
getirdi, koca kurbağa da sandıktan, dünyada hiç kimsenin dokuya-
mayacağı kadar güzel bir halı çıkarıp Şapşalcık'a verdi. Şapşalcık bu
armağana teşekkür etti, sonra gene basamakları tırmanarak yeryüzüne
çıktı.
Bu arada iki ağabeyi küçük kardeşlerinin çok aptal olduğunu
düşündüklerinden onun nasılsa hiçbir şey getiremeyeceğini sanarak, "Biz
de bir çoban karısının omzundan güzel bir şal alıp götürelim," dediler.
İlk gördükleri şalı çalarak krala götürdüler. Tam o sırada Şapşalcık da
elinde o nefis dokunmuş, güzel halıyla çıkageldi.
Kral bunu görünce şaşırıp kalarak, "Kral tacı en küçüğünüzün hakkı,"
dedi.
Gel gelelim iki ağabey, "Şapşalcık'ın tahta geçmesi olanaksız çünkü o
yarım akıllıdır," diyerek kralın başının etini yediler.
Bunun üzerine kral, kendisine dünyanın en güzel yüzüğünü getirenin tahta
mirasçı olacağını söyledi. Gene üç tüy alarak havaya üfledi ve
oğullarına, "Bunların izini sürün!" dedi.
İki ağabeyin biri gene doğuya, öbürü batıya gitti ama Şapşalcık'ın tüyü
gene o mahzen kapağının yanında yere düştü. Şapşalcık ikinci kez o
şişman, yaşlı kurbağanın yanına indi; dünyanın en güzel yüzüğünü bulması
gerektiğini söyledi. Koca kurbağa da mücevher kutusunu getirerek ona,
dünyada hiçbir kuyumcunun yapamayacağı kadar güzel, elmaslarla ışıldayan
bir yüzük verdi.
İki ağabeyi ise kendilerini hiç sıkıntıya sokmayarak bir çivi alıp
büktüler, sonra bunu krala götürdüler. Şapşalcık da getirdiği altın
yüzüğü gösterir göstermez kral, "Taht onun hakkı!" dedi.
Gel gelelim iki ağabey babalarına rahat vermediler, o da sonunda üçüncü
bir koşul koşmak zorunda kalarak, kendisine en güzel kadını getirenin
kral olacağını söyledi. Üçüncü bir kez üç tüy alarak havaya üfledi.
Tüyler de gene eskisi gibi doğuya, batıya ve dümdüz ileriye doğru
uçtular.
Bizim Şapşalcık gene o iri kurbağanın yanına inerek, "Dünyanın en güzel
kadınını bulmam gerekiyor," dedi.
Koca kurbağa, "Hımm, en güzel kadın, haf" diye söylendi. "Kolay değil
bu, ama sen onu bulacaksın!" diyerek gencin eline içi oyulmuş bir havuç
verdi. Bu havuca altı tane minicik fındık faresi koşulmuştu.
Şapşalcık tasayla, "Şimdi ne yapayım ben bunu?" diye sordu. Kurbağa
ona, nedimelerinden birini alıp havucun içine oturtmasını söyledi.
Şapşalcık koca kurbağanın çevresindeki küçük kurbağalardan birini
rasgele alıp havucun içine koydu. Bir de ne görsün? Kurbağacık güzeller
güzeli bir kıza, havuçla altı fare de altı atlı bir arabaya dönüşmemiş
mi?
Şapşalcık kızı öperek arabaya bindi, birlikte saraya gittiler.
Ağabeyleri de onun ardından sökün ettiler. Kendilerine güzel eş bulmak
için hiçbir çaba harcamamış, önlerine ilk çıkan köy kızlarını alıp
gelmişlerdi. Kral onların hepsini görünce, "Ben öldüğüm zaman tahtım en
küçük oğlumundur," dedi.
Gel gelelim iki ağabey gene sızlanarak, "Şapşal cık'ın kral olmasına
izin veremeyiz," diye babalarının başının etini yemeye başladılar.
Hangi kızın daha üstün olduğunu görmek için bir sınav yapılmasını, üç
kızın da sofada tavandan asılan bir halkanın içinden atlayarak
kıvraklıklarını kanıtlamalarını istediler.
Çünkü içlerinden, "Bizim köy kızları gürbüzdür, bu işin üstesinden
gelirler ama o çıtkırıldım hanım düşüp ölür," diye düşünüyorlardı.
Sonunda kral bu sınava razı oldu. İki köylü kız halkanın içinden kolayca
atladılarsa da tombul oldukları için yere düşerek kollarını, bacaklarını
kırdılar. Sonra Şapşalcık'ın güzel eşi bir ceylanın rahatlığı ve
zarifliğiyle halkanın içinden geçti ve böylece bütün karşı çıkmalar sona
ermiş oldu. Şapşalcık da her şeye karşın krallık tacını giyerek uzun
yıllar ülkesini mutlu ve akıllı bir kral olarak yönetti.
