# author: Gebrüder Grimm
# source: tbc
# url: https://www.grimmstories.com/tr//grimm_masallari/pamuk_prenses
# note: copyright of translation tbc

## Pamuk Prenses 

Bir kış günü lapa lapa kar yağarken bir kraliçe abanoz çerçeveli
penceresinin önünde oturmuş dikiş dikiyordu.

Öylece uğraşırken ve de karları seyrederken dikiş iğnesi eline
batıverdi; üç damla kan kar üzerine damladı. Karın beyazlığı, kanın
kırmızısı ve abanoz ağacının siyahı bir araya gelince o kadar güzel bir
göründü ki, kraliçe "Keşke kar gibi beyaz tenli, kan gibi kırmızı
yanaklı ve abanoz kadar siyah saçlı bir çocuğum olsa" diye aklından
geçirdi.

Çok geçmeden bir kızı dünyaya geldi; çocuk kar gibi beyaz tenli, kan
gibi kırmızı yanaklı ve abanoz kadar siyah saçlıydı; bu yüzden ona Pamuk
Prenses adı takıldı. Çocuk doğar doğmaz kraliçe öldü.

Bir yıl sonra kral ikinci kez evlendi. Bu seferki eşi güzel bir kadındı,
ama çok kibirliydi. Kimsenin kendisinden daha güzel olabileceğini
kabullenemiyordu. Sihirli bir aynası vardı ve ne zaman ona baksa

Ayna ayna söyle bana?
Var mı bu ülkede benden daha güzeli?

diye soruyor, ayna da hep şöyle cevap veriyordu:

Kraliçem, ülkenin en güzeli sensin!

O zaman kraliçe rahatlıyordu; çünkü aynanın doğru söylediğini biliyordu.

Bu arada Pamuk Prenses büyüdü, gitgide güzelleşti ve yedi yaşma
bastığında öyle güzel oldu ki, kraliçeyi bile geçti.

Nitekim kraliçe bir gün yine:

Ayna ayna söyle bana?
Var mı hu ülkede benden daha güzeli?

diye sorduğunda şu cevabı aldı:

Kraliçem, ülkenin en güzeli sensin.
Ama Pamuk Prenses senden bin kat daha güzel!

Kraliçe dehşet içinde kaldı; kıskançlıktan önce sarardı, sonra morardı.
O saatten sonra ne zaman Pamuk Prenses'e baksa yüreği burkuluyordu; o
kadar nefret ediyordu küçük kızdan!

Bu kibir ve kıskançlık o denli arttı ki, gece gündüz huzursuz oldu.

Derken bir avcısını çağırarak ona, "Çocuğu ormana götür, artık gözüm
onu görmek istemiyor. Onu orada öldür, kanıt olarak da ciğerini sök
getir bana" dedi.

Avcı söyleneni yaptı, kızı ormana götürdü; bıçağını çekip kalbine
saplamak isterken yavrucak ağlamaya başladı.

"Aman avcı, bırak beni yaşayayım. Bu vahşi ormanda yürür giderim, bir
daha geri dönmem" diye yalvardı.

Kız o kadar güzeldi ki, avcı ona acıdı. "Hadi git, çocuğum! dedi.
"Vahşi hayvanlar nasıl olsa onu parçalar" diye de aklından geçirdi.
Onu öldürmek zorunda kalmadığı için yüreği rahat etti. O sırada oradan
geçen bir ceylanı vurarak ciğerini söktü ve kanıt olarak kraliçeye
götürdü.

Aşçı onu tuzlayıp pişirdi. Zalim kadın da, Pamuk Prenses'in ciğeri
niyetine onu yedi.

Zavallı çocuk koskoca ormanda yalnız kaldı. Ağaçların yaprakları bile
onu korkutuyordu; ne yapacağını bilemedi. Derken koşmaya başladı; sivri
kayaların üstünden ve dikenlerin arasından geçip gitti. Vahşi hayvanlar
önünden sıçrıyor, ama ona bir şey yapmıyordu. Yürüyebildiği kadar
yürüdü; neredeyse akşam olacaktı.

Derken ufacık bir ev gördü; dinlenmek amacıyla içine girdi. Ama bu evde
her şey küçücük ve tertemizdi. Beyaz örtülü yemek masasında yedi tane
ufacık tabak vardı; her tabakta da yedi ufak kaşık; ayrıca ufacık
bıçaklarla çatallar. Duvara bitişik yedi tane ufacık yatağın üzerlerine
bembeyaz çarşaflar seriliydi. Çok aç ve susuz olan Pamuk Prenses her
tabaktan biraz sebze ekmek yiyerek her bardaktan birer damla şarap içti;
çünkü herşeyi bitirmek istemedi. Daha sonra yorgunluktan kendini yatağa
attı; ama hiçbir yatağa sığmadı; kimi çok uzundu, kimi çok kısa. Sonunda
yedinciye sığabildi; oraya uzanıp Tanrı'ya dua ettikten sonra uykuya
daldı.

Hava iyice karardığında ev sahipleri eve geldi. Bunlar yedi tane
cüceydi; maden kazmaktan dönüyorlardı. Lambacıklarını yaktılar.

Her taraf aydınlanınca neler olduğunu gördüler. Burada biri vardı, çünkü
hiçbir şey bıraktıkları gibi yerli yerinde değildi.

Cücelerden birincisi: "Kim benim sandalyeme oturdu?" - İkincisi: "Kim
benim tabağımdan yedi?" - Üçüncüsü: "Kim benim ekmeğimden kopardı?" -
Dördüncüsü: "Kim benim sebzemi yedi?" - Beşincisi: "Kim benim
çatalımı kullandı?" - Akıncısı: "Kim benim bıçağımla ekmek kesti?" -
Yedincisi: "Kim benim bardağımdan içti?" diye sordu.

Birincisi etrafına bakındı ve yatağındaki çukurluğu görünce, "Kim benim
yatağımda yattı?" diye söylendi.

Diğerleri de gidip baktı; hepsi "Benim yatağımda da yatılmış" diye
seslendi.

Ama yedinci cüce kendi yatağına baktığında, orada yatan ve derin bir
uykuya dalan Pamuk Prenses'i gördü. Arkadaşlarını çağırdı; hepsi gelip
hayret çığlığı attı. Hepsi lambacıklarıyla Pamuk Prenses'i aydınlattı.

"Aman Tanrım! Aman Tanrım! Ne kadar güzel bir çocuk" diye
bağırıştılar. O kadar sevindiler ki, küçük kızı uyumaya bıraktılar.

Yedinci cüce de her birinin yatağında birer saat uyuyarak sabahı etti.

Gün ağardığında Pamuk Prenses uyandı, yedi cüceyi görünce çok şaşırdı.
Ama cüceler dostça sordular: "Adın ne senin?"

"Pamuk Prenses" diye cevap verdi küçük kız.

"Bizim eve nasıl geldin?" diye sordu cücelerden biri. O da üvey
annesinin kendisini öldürtmek istediğini, ama avcının ona acıyıp
hayatını bağışladığını, sonra bütün gün nasıl koşarak kaçtığını ve
sonunda bu küçücük evi bulduğunu anlattı.

Cüceler sordu: "Bizim ev işlerimizi görür, yemek pişirir, yatak yapar,
çamaşır yıkar ve ortalığı temizlersen yanımızda kalabilirsin. Hiçbir
şeyin de eksik olmaz; bunu ister miydin?"

"Evet, seve seve" diye cevap verdi Pamuk Prenses.

Cücelerin yanında kaldı, evi düzene soktu. Onlar sabahları evden çıkıp
dağda altın arıyor ve akşamları yine eve dönüyordu. Küçük kız onlara
yemek hazırlıyordu.

Gündüzleri evde yalnız kalıyordu.

Yufka yürekli cüceler onu hep uyarıyor, "Üvey annenden kendini koru.
Yakında senin burada olduğunu öğrenecektir; kimseye kapıyı açma"
diyordu.

Pamuk Prenses'in ciğerini yediğini sanan kraliçe artık kendisinden daha
güzel birinin olamayacağı düşüncesiyle duvardaki aynanın karşısına
geçti:

Ayna ayna söyle bana?
Var mı bu ülkede benden daha güzeli?

diye sorunca şu cevabı aldı:

Kraliçem, en güzeli sensin.
Ama Pamuk Prenses senden bin kat daha güzel!
O şimdi dağlarda,
Yedi cücenin yanında.

Kraliçe dehşet içinde kaldı, çünkü aynanın yalan söylemediğini
biliyordu. Avcının kendisini aldattığını ve Pamuk Prenses'in hayatta
olduğunu anladı. Sonra küçük kızı nasıl öldürsem diye düşünüp durdu.

Ülkenin en güzeli kendisi olmadığı sürece kıskançlıktan içi rahat
etmeyecekti. Sonunda aklına bir şey geldi. Yüzünü boyadı, giysilerini
değiştirerek yaşlı bir satıcı kadın kılığına büründü; artık onu kimse
tanıyamazdı. Bu kıyafetle yedi dağı aştıktan sonra yedi cücenin evine
vardı ve kapıyı çalarak, "Satılık güzel mallarım var" diye seslendi.

"Her renkte ayakkabı bağı bulunur" diyerek renkli ipekten örülmüş bir
tane çıkarıp gösterdi. Pamuk Prenses, "Bu kadıncağızı içeri
alabilirim" diye düşünerek kapıyı açtı ve bir çift ayakkabı bağı satın
aldı.

Yaşlı kadın, "Aman çocuğum, sen nasıl görünüyorsun! Gel de saçlarını
doğru dürüst bağlayayım" dedi.

Pamuk Prenses kibirli değildi; saçlarını ipek kordonla bağlatmak üzere
kadının önüne oturdu. Ama kadın hemen kordonu onun boynuna dolayarak
öyle sıktı ki, küçük kız nefes alamadı ve düşüp öldü.

Aradan çok geçmedi. Akşam üzeri yedi cüce eve döndü; ama çok sevdikleri
Pamuk Prenses'i yerde yatar görünce dehşete kapıldılar. Kızcağız hiç
yerinden oynamıyor ve kımıldamıyordu; sanki ölü gibiydi. Onu ayağa
kaldırdılar, boynundaki kordonu görünce onu kesiverdiler; derken kız
yavaş yavaş nefes alıp vermeye başladı ve sonunda canlandı.

Cüceler neler olup bittiğini duyunca Pamuk Prenses'e, "Bu satıcı
kadın, kötü kalpli kraliçeden başkası değil! Kendini koru, biz burada
yokken kimseyi içeri alma" dediler.

Zalim kadın saraya dönünce aynanın karşısına geçti:

Ayna ayna söyle bana?
Var mı bu ülkede benden daha güzeli?

diye sorduğunda her zamanki cevabı aldı:

Kraliçem, en güzeli sensin;
Ama Pamuk Prenses senden bin kat daha güzel!
O şimdi dağlarda,
Yedi cücenin yanında.

Bunu duyunca kadının yüreği burkuldu ve hayretler içinde kaldı. Pamuk
Prenses yine hayata dönmüştü!

"Dur bakalım! Öyle bir şey düşüneyim ki, öbür dünyayı boylayasın" diye
söylendi. Büyüden anlıyordu; zehirli bir tarak hazırladı. Sonra kıyafet
değiştirerek yine satıcı kadın kılığına büründü.

Yedi dağı aşarak yedi cücenin evine vardı ve kapıyı çalarak, "Satılık
mallarım var, satılık" diye seslendi.

Pamuk Prenses pencereden dışarı bakarak, "Git buradan, ben kimseyi
içeri alamam" dedi.

Kadın, "Hiç değilse saçına bir düzen ver" diyerek zehirli tarağı ona
uzattı.

Tarak kızın o kadar hoşuna gitti ki, yaşlı kadına kanıp kapıyı açtı.

Pazarlıkta anlaştıktan sonra kocakarı, "Dur da, saçını doğru dürüst bir
tarayayım" dedi. Zavallı kızın aklına kötü bir şey gelmedi ve kadına
izin verdi.

Ama kadın tarağı onun saçları arasına sokar sokmaz zehir etkisini
gösterdi ve Pamuk Prenses bilincini kaybederek yere düştü.

"En güzel sensin ha! Şimdi görürsün gününü!" diye söylenen zalim cadı
oradan kaçıp gitti.

Bereket ki, akşam yaklaşmıştı. Yedi cüceler eve döndü.

Pamuk Prenses'i yerde ölü görünce hemen üvey anneden şüphelendiler.
Etrafı aradılar; derken zehirli tarağı buldular. Onu çekip çıkarınca
Pamuk Prenses yine kendine geldi ve başına geleni anlattı. Onu bir kez
daha uyararak dikkat etmesini ve kapıyı hiç kimseye açmamasını
söylediler.

Bu arada kraliçe yine aynanın karşısına geçerek sordu:

Ayna ayna söyle bana?
Var mı bu ülkede benden daha güzeli?

Ayna geçen defaki yanıtı verdi:

Kraliçem, en güzeli sensin;
Ama Pamuk Prenses senden bin kat daha güzel!
O şimdi dağlarda
Yedi cücenin yanında.

Kadın aynanın böyle konuştuğunu duyunca hiddetten köpürdü, titredi.
"Hayatım pahasına da olsa Pamuk Prenses ölmeli" diye haykırdı.

Sonra hiç kimsenin ayak basmadığı gizli bir odaya girdi; orada zehirli
bir elma hazırladı. Elmanın dış görünüşü çok güzeldi; kıpkırmızı rengine
her bakanın ağzı sulanıyordu; ama ondan bir parça ısıran ölüyordu!

Elma hazır olduktan sonra kraliçe yüzünü boyadı ve yaşlı bir köylü kadın
kılığına büründü. Sonra yedi dağı aşarak yedi cücenin evine ulaştı,
kapıyı çaldı.

Pamuk Prenses başını pencereden uzatarak, "Kimseyi içeri alamam, yedi
cüce bunu yasakladı" dedi.

"Öyle olsun! Ben sadece elma vermek istemiştim. Al, bir tanesi senin
olsun!"

"Olmaz! Alamam" dedi Pamuk Prenses.

"Zehirden mi korkuyorsun?" diye sordu kocakarı. "Bak şimdi onu ikiye
bölüyorum; kırmızı tarafını sen ye, beyaz tarafını ben yiyeyim" diye
ekledi.

Elma o kadar güzel yapılmıştı ki! Ama kırmızı tarafı zehirliydi. Pamuk
Prenses güzel elmaya imrenerek baktı ve onun beyaz kısmını kocakarının
yediğini görünce daha fazla dayanamadı; elini uzatarak zehirli olan
diğer yarısını aldı.

Bir kez ısırır ısırmaz yere düşüp öldü.

Kraliçe acımasız bakışlarla onu süzdükten sonra, "Kar gibi beyaz, kan
gibi kırmızı, abanoz gibi siyah saçlısın demek! Ama bu kez cüceler seni
uyandıramayacak" diye söylendi.

Ve saraya döndüğünde aynaya sordu:

Ayna ayna söyle bana?
Var mı bu ülkede benden daha güzeli?

Sonunda ayna şu cevabı verdi:

Kraliçem, en güzeli sensin!

Bunu üzerine kadının kıskanç yüreği rahat etti, ne kadar ettiyse!

Cüceler akşam eve döndüğünde Pamuk Prenses'i yerde yatıyor buldu. Küçük
kız nefes almıyordu; ölmüştü! Onu kaldırdılar; etrafta zehir aradılar;
bağlarını çözdüler, saçlarını taradılar, vücudunu suyla yıkadılar,
şarapla ovdular, ama hiç yararı olmadı.

Çocuk ölmüştü ve ölü kaldı. Bir tabuta koyarak başına üşüştüler ve üç
gün boyunca durmadan ağladılar. Sonra gömmeye kalktılar, ama kız o kadar
taze görünüyordu ki, sanki canlıydı! Yanakları hâlâ kıpkırmızıydı. "Onu
böyle toprağa gömemeyiz" diyerek camdan bir tabut yaptılar. Pamuk
Prenses'i içine yerleştirdiler; nereden bakılsa görülüyordu. Üzerine de
altın harflerle adını yazıp onun prenses olduğunu da belirttiler. Sonra
tabutu dağın en yüksek noktasına taşıdılar; içlerinden biri hiç başından
ayrılmadı ve hep nöbet tuttu. Kuşlar da çıkageldi; önce baykuş, sonra
karga, daha sonra da güvercin.

Pamuk Prenses uzun yıllar bu tabutta kaldı; vücudu çürümedi; sanki
uyuyor gibiydi. Cildi hâlâ kar gibi beyaz, yanakları kan gibi kırmızı,
saçları da abanoz gibi simsiyahtı.

Derken bir gün bir prensin yolu, orman içindeki yedi cücenin evine
düştü; orada gecelemek istedi. Ama tepedeki tabutu, içinde yatan Pamuk
Prenses'i gördü; altın harflerle yazılan yazıyı okudu. Sonra cücelere
dönerek, "Bu tabutu bana bırakın, karşılığında size ne istereseniz
veririm" dedi.

"Dünyanın altınını verseniz Pamuk Prenses'i yine vermeyiz" diye cevap
verdiler.

Prens, "O zaman onu bana hediye edin" dedi. "Ben onu yüceltirim, en
kıymet verdiğim bir şey gibi sever sayarım!"

Böyle söyleyince cüceler ona acıyarak tabutu verdi. Prens onu adamlarına
omuzda taşıttı. Ama içlerinden biri çalılığa takılınca tabut sarsıldı ve
Pamuk Prenses'in ısırdığı elmadan boğazında kalan parça dışarı
fırlayıverdi. Çok geçmeden genç kız gözlerini açtı; tabutun kapağını
kaldırarak yerinde doğruldu. Yeniden canlanmıştı. "Aman Tanrım!
Neredeyim ben?" diye seslendi.

Prens coşkuyla, "Benim yanımdasın" diyerek olanları anlattı. "Seni
dünyada her şeyden fazla seviyorum; benimle babamın sarayına gel;
evlenelim" dedi.

Pamuk Prenses razı oldu. Görkemli bir düğün yapıldı.

Bu düğüne Pamuk Prenses'in acımasız üvey annesi de davet edilmişti.
Kadın süslenip püslenirken duvardaki aynaya sordu:

Ayna ayna söyle bana?
Var mı bu ülkede benden daha güzeli?

Ayna cevap verdi:

Kraliçem, en güzeli sensin.
Ama genç kraliçe senden bin kat daha güzel!

Kötü kadın haykırarak bela okudu; ama aynı zamanda o kadar korktu ki, ne
yapacağını bilemedi. Önce düğüne hiç gitmek istemedi. Ama sonra içi
rahat etmedi; gidip genç kraliçeyi görmeliydi!

Ve saraya girdiğinde Pamuk Prenses'i tanıdı!

Korku ve dehşet içinde kalarak yerinden kıpırdayamadı. O sırada demir
terlikler kızgın ateşte kızdırılmıştı bile; onları maşayla tutarak
kadının önüne getirdiler; bunları ayağına geçirerek dans etmesi
gerekiyordu.

Giydi ve dans etti; yere düşüp ölene kadar.
