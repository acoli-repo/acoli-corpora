# author: Gebrüder Grimm
# source: tbc
# url: https://www.grimmstories.com/tr//grimm_masallari/oniki_erkek_kardes
# note: copyright of translation tbc

## On İki Erkek Kardeş 

Bir zamanlar bir kral ile kraliçe vardı, ikisi de mutlu bir hayat
sürüyordu. On iki çocukları vardı, hepsi de yaramaz oğlanlardı.

Bir gün kral karısına, "On üçüncü çocuğun kız olursa öbür on iki oğlan
ölmeli ki serveti daha büyük olsun ve krallık yalnız ona kalsın" dedi.

Sonra on iki tane tabut yaptırdı, içlerini saman doldurttuktan sonra her
birine birer küçük ölüm minderi koydurt- tu. Tabutları bir odaya
kapayarak anahtarını karısına verdi, kimseye bir şey söylememesini
tembih etti.

Ama kraliçe günlerce üzülüp durdu. Hiç yanından ayırmadığı ve Incil'den
esinlenerek Benjamin adını verdiği en küçük oğlu, "Anneciğim, neden
böyle üzgünsün?" diye sordu.

"Bunu sana söyleyemem, evladım" dedi kadın. Ama oğlan ona rahat
vermedi. Öyle ki, sonunda anahtarla odanın kapısını açarak oğluna içi
saman dolu on iki tabutu gösterdi. "Bak Benjamin'ciğim, bu tabutları
baban senin ve kardeşlerin için yaptırdı. Ben dünyaya bir kız çocuğu
getirirsem, hepiniz öldürülecek ve bu tabutlara konacaksınız" dedi.

Bunları söylerken ağlamaya başladı, ama çocuğu onu teselli ederek:
"Ağlama anneciğim, biz başımızın çaresine bakarız, buradan gideriz"
dedi.

Annesi de, "On bir kardeşini al, ormana git. içinizden biri oradaki en
yüksek ağacın tepesine tırmansın ve sarayın kulesini gözlesin! Ben bir
erkek çocuğu doğurursam oraya beyaz bayrak çekerim, o zaman hepiniz
gelirsiniz. Kız doğurursam kırmızı bayrak çekerim, o zaman kaçın
kaçabildiğiniz kadar! Tanrı sizi korusun! Kışın sizleri ısıtacak bir
ateş bulmanız, yazın da sıcaktan bunalmamanız için her gece dua edeceğim
ben" dedi.

Çocuklarını kutsadıktan sonra oğlanlar ormana gitti. İçlerinden biri en
yüksek meşeye tırmandıktan sonra sarayın kulesini gözetlemeye başladı.

On bir gün geçtikten sonra nöbet sırası Benjamin'e geldi. Oğlan baktı
ki, kuleye bir bayrak çekilmiş; ama bu beyaz değil kırmızı bir bayraktı!
Yani hepsinin öleceği anlamına geliyordu!

Kardeşleri bunu duyunca çok öfkelenerek şöyle dediler: "Bir kız
yüzünden neden ölelim ki! Madem öyle, biz de intikam alalım, yani nerede
bir kız görürsek onun kanını dökelim!"

Daha sonra ormana çıkarak en kuytu köşelerine kadar gittiler. Sonunda
ufak, boş, ama büyülü ufacık bir ev buldular.

"Burada kalırız" dediler. "Benjamin, sen en gencimizsin, hem de
çelimsizsin. Sen burada kal ve ev işlerine bak, biz de yiyecek bir
şeyler bakalım."

Sonra ormana dalarak tavşan, geyik ve güvercin vurdular, yanı sıra da
yiyecek bazı şeyler bulduktan sonra hepsini getirip Benjamin'e
verdiler. O hepsini pişirecekti ve böylece karınlarını doyuracaklardı.

Bu ufak evde on yıl yaşadılar ve bu süre onlara hiç de uzun gelmedi.

Kraliçenin doğurduğu kız büyüdü; çok iyi kalpliydi ve yüzü çok güzeldi;
alnında da altın bir yıldız vardı. Bir seferinde çamaşırlar yıkanırken
on iki tane gömlek görünce annesine şöyle sordu: "Bu gömlekler kime
ait? Babama küçük gelir çünkü."

Annesi içini çekerek, "Kızım, onlar senin on iki kardeşine ait" dedi.

"Nerede onlar? Ben ilk defa böyle bir şey duyuyorum" diye cevap verdi
kız.

"Nerede olduklarını Tanrı bilir; bütün dünyayı dolaşıyor olmalılar"
dedi kadın ve içinde talaş doldurulmuş on iki tabutun ve minderin
bulunduğu odanın kilidini açarak, "Bu tabutlar kardeşlerin için
hazırlandı, ama onlar sen doğmadan önce gizlice kaçtılar" diye ekledi
ve olan bitenleri anlattı.

Bunun üzerine kız, "Anneciğim, ağlama sen; ben gidip kardeşlerimi
bulurum" dedi.

On iki gömleği yanına alarak yola çıktı ve doğru o koca ormana gitti.
Bütün gün yürüdükten sonra akşama doğru büyülü eve vardı. İçerde genç
bir oğlan gördü.

Oğlan, "Sen nerden çıktın? Nereye gitmek istiyorsun?" diye sordu ve
onun ne kadar güzel olduğunu, üstündekilerin kraliçelere özgü giysiler
olduğunu, alnında da altın bir yıldız olduğunu fark etti.

Kız, "Ben kralın kızıyım, on iki kardeşimi arıyorum. Onları buluncaya
kadar hep gündüzleri yürüyeceğim" diyerek ona on iki gömleği gösterdi.

O zaman Benjamin karşısındakinin kendi kardeşi olduğunu anladı ve "Ben
Benjamin'im, senin en küçük kardeşin! dedi.

Kız sevinçten ağlamaya başladı; Benjamin de! Sonra ikisi de sarılıp
koklaştılar.

Daha sonra oğlan, "Yalnız bir sakınca var: biz karşımıza çıkacak her
kızı öldürmeye karar verdik, çünkü bir kız yüzünden hepimiz yuvamızdan
olduk" dedi.

Kız, "Ben ölmeye hazırım, yeter ki kardeşlerim yaşasın" diye karşılık
verdi.

"Hayır! Sen ölmeyeceksin! Kardeşlerim gelene kadar şu fıçının arkasına
geç! Ben onlarla anlaşırım" dedi oğlan.

Kız söyleneni yaptı.

Gece olunca ötekiler avdan döndüler. Yemek hazırdı. Hepsi sofraya oturup
yemeye başladı. Bu arada, "Ee, ne var ne yok?" diye sordular.

"Haberiniz yok mu?" diye karşılık verdi Benjamin.

"Hayır" diye cevap verdiler.

Benjamin devam etti. "Siz ormana gittiniz ya, ben evde kaldım. Bu
yüzden sizden daha fazla şey biliyorum."

"Anlat o zaman" dediler.

"Önce bana, karşınıza ilk çıkacak kızı öldürmeyeceğinize söz verin"
dedi Benjamin. "Tamam, verdik! Sen anlat bakalım!"

Oğlan, "Kız kardeşimiz burada" diyerek fıçıyı yana itti. Kraliçeye
özgü giysileriyle, alnındaki altın yıldızıyla genç kız karşılarına
çıkıverdi. O kadar tatlı ve o kadar güzeldi ki!

Hepsi büyük bir sevinçle ve sevgiyle onu kucaklayarak öptüler.

O günden sonra kız hep evde, Benjamin'in yanında kaldı. Diğerleri
ormana giderek vahşi hayvan, geyik, kuş ve güvercin vurarak eve getirdi,
Benjamin'le kız kardeşi de bunlardan yemek hazırladı hep. Kız ocağa
odun taşıdı, sebzelere kokulu otlar aradı, sonra hepsini ateşte
ısıttıktan sonra sofrayı kurdu. Ayrıca ev işlerini gördü, yatak yaptı,
çarşafları yıkayıp ütüledi. Kısacası, hep birlikte uyumlu bir hayat
sürdürdüler.

Böylece uzun bir süre iki kardeş evde kalıp güzel yemekler hazırladı;
ikisi de birlikte yedi içti; ikisi de çok mutluydu.

Bu büyülü evin bir bahçesi vardı; bu bahçede on iki tane zambak vardı.
Genç kız kardeşlerine hoş bir sürpriz yapmak için bu çiçekleri kopardı;
yemekte onlara sunacaktı! Ama o çiçekleri koparır koparmaz on iki kardeş
on iki kargaya dönüşüverdi ve orman üzerinden uçup gittiler.

Böylece zavallı kız vahşi ormanda yapayalnız kaldı. Ve etrafına
bakındığında yanında bir kocakarı gördü.

Kadın, "Ne yaptın sen çocuğum? Neden on iki beyaz zambağı yerinde
bırakmadın? Aslında onlar senin kardeşlerindi, şimdi hepsi karga oldu"
dedi.

Kız ağlayarak, "Buna karşı yapılacak bir şey yok mu?" diye sordu.

"Hayır" dedi kocakarı, "Yok, ama aslında tek bir çaresi var, ama sen
buna başvursan da başaramazsın, onları özgürlüklerine kavuşturamazsın!
Çünkü bunun için yedi yıl boyunca hep suskun kalacaksın, konuşmayacaksın
ve gülmeyeceksin. Tek bir kelime konuştun mu, o yedi yılın dolmasına bir
saat kalmış olsa bile, tüm yaptıkların boşa gidecek; yani tek bir
kelimeyle kardeşlerini öldürmüş olacaksın!"

Kız coşkuyla atıldı. "Kardeşlerimi kurtaracağımdan eminim ben" dedi.
Ve daha sonra yüksek bir ağaca tırmandı, dallarından birine oturdu ve
hayal kurmaya başladı, konuşmadı ve gülmedi.

Günlerden bir gün kral ormanda avlanmaya çıktı. Yanında tazısı vardı;
hayvan kızın olduğu ağaca giderek etrafında dönüp havlamaya başladı.
Bunun üzerine kral oraya vararak ağaçtaki güzel prensesi, keza alnındaki
altın yıldızı gördü. Kız o kadar güzeldi ki, kral hemen ona âşık oldu ve
ona seslenerek kendisiyle evlenmek isteyip istemediğini sordu. Kız cevap
vermedi, ama evet anlamında başını salladı.

Bunun üzerine kral ağaca kendisi çıktı, onu alıp aşağı indirdi, atına
oturttu ve sonra saraya götürdü. Düğün çok görkemli oldu. Ancak gelin ne
konuşuyor ne de gülüyordu!

Birkaç yıl birlikte mutlu yaşadıktan sonra, aslında kötü kalpli biri
olan kralın anası genç kraliçeyi oğluna çekiştirmeye başladı.

"Sen eve bir dilenci kızı getirmişsin! Bu imansızın aklından kim bilir
neler geçiyor? Sağır olabilir, konuşamıyor olabilir, ama hiç değilse bir
kere olsun gülmeliydi! Ama biri gülmezse vicdan azabı çekiyor
demektir."

Kral önce inanmak istemedi, ama anası kulağına öyle kötü şeyler
fısıldadı ki, sonunda karısını ölüme mahkûm etti.

Derken sarayın avlusunda büyük bir ateş yakıldı; kraliçe bu ateşte
yakılacaktı!

Kral ağlamaklı gözlerle sarayın penceresinden bakıyordu, çünkü karısını
hâlâ seviyordu.

Ancak kraliçeyi tam kazığa bağladıkları anda yedi yıl sona erdi ve gökte
bir gürültü duyuldu. On iki karga uçuşarak yere kondu ve konar konmaz
hepsi insan kılığını aldı. Bunlar kraliçenin özgürlüğe kavuşturduğu on
iki erkek kardeşiydi!

Hemen alevleri ve ateşi söndürdüler, kız kardeşlerini bağlandığı
kazıktan çözüp serbest bıraktılar. Onu kucaklayıp öptüler bir şeyler
söylemesi için direttiler.

O andan itibaren kraliçe ağzını açıp konuşabildiği için krala neden hep
suskun kaldığını ve gülmediğini anlattı. Bunları duyan kral çok sevindi.

O günden sonra ömürlerinin sonuna kadar mutlu yaşadılar.

Kötü kalpli cadaloz ana mahkemeye çıkarıldı ve hakkında verilen hükme
göre, kaynar zeytinyağı ve yılan dolu bir fıçıya atılarak feci bir ölüme
bırakıldı.
