# author: Gebrüder Grimm
# source: tbc
# url: https://www.grimmstories.com/tr//grimm_masallari/genclesen_adamcik
# note: copyright of translation tbc

## Gençleşen Adamcık 

Ulu Tanrı yeryüzünde dolaştığı günlerden birinde Aziz Petrus'la
birlikte bir demircinin yanına vardı ve geceyi orada geçirdi. Derken
yaşını başını almış, iki büklüm yürüyen bir dilenci çıkageldi ve
demirciden para istedi.
Aziz Petrus adama acıdı ve "Tanrım, n'olur onun cezasını kaldır artık
da kendi ekmeğini kendi kazansın!" dedi.
Bunun üzerine Tanrı şefkatli sesiyle, "Demirci, bana ocağını ver, içine
de biraz kömür at da şu adamı gençleştireyim" dedi.
Demirci söyleneni yaptı. Aziz Petrus körükledi, ateş yandı ve gitgide
büyüdü. Tanrı, hasta adamcağızı gül kurusu gibi yanan kor ateşinin tam
ortasına attı, onu yüksek sesle övdü, sonra da içi su dolu yalağa soktu;
iyice soğuttuktan sonra takdis etti. Aynı anda ufacık adam sıçrayarak
ayaklandı; şimdi sapasağlamdı ve yirmi yıl gençleşmişti!
Tüm bunları izleyen demirci herkesi akşam yemeğine davet etti.
Kendisinin, gözleri yarı yarıya gören kambur bir kaynanası vardı; kadın
gençleşmiş adamın yanına vararak onun ateşteyken acı hissedip
hissetmediğini sordu; delikanlı kendisini hiç bu kadar iyi
hissetmediğini söyledi.
Oğlanın söyledikleri bütün gece yaşlı kadının kulaklarından gitmedi.
Ertesi gün Tanrı teşekkür ederek demirciden ayrıldı. Demirci de
kaynanasını gençleştirebileceğini düşündü. Her şeyi dikkatlice
izlediğine göre şimdi kendi maharetini gösterebilirdi. Kaynanasını
çağırarak ona on sekiz yaşındaki bir kıza dönüşmek isteyip istemediğini
sordu. "Seve seve" diye cevap verdi yaşlı kadın, çünkü delikanlı da
öyle demişti.
Neyse, demirci ocağı ateşledi ve akkor haline getirdikten sonra yaşlı
kadını içine tıktı. Ama kadın hemen ölüm çığlıkları atmaya başladı.
"Kes sesini, ne diye öyle hoplayıp zıplıyorsun? Rahat dur ki, şu körüğü
çalıştırayım!" diyen demirci, ateşi körüklemeye devam etti. Kaynanası
hiç durmadan haykırınca demirci "Bu işin içinde bir iş var" dedi. Onu
ateşten çıkardığı gibi içi su dolu yalağa attı. Bu kez yaşlı kadın daha
da fazla bağırdı. Demircinin evdeki kızı ve karısı bu feryadı duydular.
İkisi de aşağı inerek yalakta büzülmüş bir yaratığa benzeyen analarına
baktılar.
Her iki kadın da o gece korkudan doğum yaptı; iki oğlan doğurdular, ama
onların da insana benzer hali yoktu. Tıpkı maymun gibiydiler; nitekim
ikisi de ormana dalıverdi. Maymun türü de bu şekilde oluştu işte!
