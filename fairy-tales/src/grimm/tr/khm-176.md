# author: Gebrüder Grimm
# source: tbc
# url: https://www.grimmstories.com/tr//grimm_masallari/ay
# note: copyright of translation tbc

## Ay 

Çok eski zamanlarda bir ülke vardı; orada geceler sanki üzerine siyah
bir tül çekilmiş gibi kapkaranlıktı. Çünkü orada hiç ay doğmuyordu.
Gökte hiç yıldız görünmüyordu. Dünyanın yaratılışında gece ışığı yeterli
geliyordu.
Bir gün bu ülkeden dört çocuk seyahate çıktı; yolları bir başka ülkeye
çıktı. Orada güneş dağların ardında kayboluyor, sonra da parlak bir küre
bir meşe ağacının üstünde yükselerek etrafa hoş bir ışık saçıyordu.
Güneşinki kadar olmasa da bu ışık altında yine her şey iyice görülüyor
ve ayırt edilebiliyordu. Oğlanlar hiç ses çıkarmadan durup baktıktan
sonra önlerinden arabasıyla geçen bir köylüye bunun nasıl bir ışık
olduğunu sordular.
Köylü, "Bu, ay" dedi. "Bizim muhtar onu üç liraya satın alıp meşe
ağacına bağladı. Onu her gün yağlayıp temiz tutması gerekiyor ki, hep
böyle parlasın! Bu yüzden bizden her hafta birer lira alıyor."
Köylü gittikten sonra oğlanlardan biri, "Bu lambayı biz kullanalım;
nasılsa evimizde bir meşe ağacı var; hem de kocaman; bunu ona bağlarız.
Geceleri onun altında oynayıp dans etmek ne keyifli olur!" dedi.
İkincisi, "Ne yapalım, biliyor musunuz? Arabayla atları alıp ayı
buradan taşıyalım. Köylüler bir başkasını satın alsın" diye önerdi.
Üçüncüsü, "Ben rahatça tırmanır, onu aşağı indiririm" dedi.
Dördüncüsü arabayla atları getirdi. Üçüncü oğlan ağaca çıkarak ayın
göbeğinde bir delik açtı, oradan bir halat geçirerek onu aşağı
sarkıttı.
Parlayan küreyi arabaya koyduktan sonra, çalındığı fark edilmesin diye
üzerine bir örtü örttüler.
Onu sağ salim ülkelerine getirip kocaman meşe ağacına yerleştirdiler.
Gencinden yaşlısına kadar herkes bayram yaptı; çünkü bu yeni lamba tüm
tarlaları, evleri ve odaları aydınlatıyordu.
Tüm cüceler kayalıklardaki inlerinden çıkarak kırmızı giysileriyle dans
etmeye başladı.
Dört oğlan ayı her gün yağlayıp fitilini temizledi; karşılığında da
herkesten haftada birer lira aldılar.
Ama zamanla yaşlandılar. Bir tanesi hastalanıp da öleceğini hissedince,
dörtte biri kendi hakkı olduğu için ayın kendisiyle birlikte mezara
gömülmesini emretti. O öldükten sonra muhtar ağaca çıktı ve bir makasla
ayın dörtte birini keserek tabutun içine yerleştirdi.
Ay ışığı parlaklığını biraz kaybetse de pek bir şey olmadı. Ama ikinci
oğlan ölünce, ona da ayın dörtte birlik parçası verildi; böylece ışık
azaldı. Üçüncü oğlanın ölümünden sonra ay ışığı iyice azaldı ve dördüncü
oğlan da mezara girdikten sonra ışık tamamen kayboldu. Ve eskiden olduğu
gibi her yer yine kapkaranlık kaldı.
Öyle ki, lambasız sokağa çıkan karşısındakiyle toslaşıyordu.
Ama ayın parçaları, karanlığın hüküm sürdüğü öbür dünyada yine
birleşince huzurları kaçan ölüler uyanıverdi.
Tekrar görebildikleri için şaşırdılar.
Ay ışığı onlara yetti. Çünkü gözleri o kadar zayıflamıştı ki, ayın
parlaklığına dayanamamışlardı. Yerlerinden kalkarak neşeyle eski
yaşamlarına döndüler. Bir kısmı oyun oynayıp dans ederken diğerleri
meyhanelere gidip şarap içti, hoplayıp zıpladı; derken sopaları
kaptıkları gibi birbirlerine girdiler. Çıkardıkları gürültü o kadar
fazlaydı ki, sonunda ta gökyüzüne uzandı.
Cennetin kapısını beklemekte olan Cebrail öbür dünyada isyan çıktığını
sandı; ölülerin huzurunu kaçıran düşmanın üzerine yürümek üzere
meleklerini çağırdı. Ama onlar gelmeyince atına atladığı gibi cennetin
kapısından geçerek öbür dünyaya vardı. Orada diğer ölülerin huzurunu
kaçıranları sakinleştirerek onları yine mezarlarına yatırdı. Sonra ayı
yanına alarak göğe yükseldi.
