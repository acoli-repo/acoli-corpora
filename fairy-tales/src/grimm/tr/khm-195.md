# author: Gebrüder Grimm
# source: tbc
# url: https://www.grimmstories.com/tr//grimm_masallari/basak
# note: copyright of translation tbc

## Başak 

Çoook önceleri, Tanrı'nın yeryüzünde dolaştığı günlerde toprak
şimdikinden çok daha verimliydi. Başaklar şimdikinin elli altmış değil
de dört beş yüz katı fazlaydı. Sapından tepesine kadar hep buğday
doluydu. Ama insanoğluna yaranılmaz işte! Tanrı'nın verdiği bu
bereketin kadrini ve kıymetini bilemeden onları bol bol harcadılar.

Bir gün bir kadın buğday tarlasına daldı; yanındaki ufak çocuğu oraya
buraya sıçrarken bir su birikintisine düşerek elbisesini kirletti.

Annesi o güzel başaklardan bir avuç kopararak çocuğun elbisesini
temizledi.

O sırada oradan geçmekte olan Tanrı bunu görünce öfkelendi ve "Bundan
böyle başak artık buğday taşımasın! İnsanoğlu kendisine sunulan
bereketin kıymetini bilmiyor" dedi.

Orada bulunup da bu sözleri duyanlar dehşet içinde kaldılar; hemen diz
çökerek az da olsa başakta biraz buğday kalması için yalvarmaya
başladılar. Kendileri hak etmemiş olsalar bile, hiç değilse suçsuz
tavuklar aç kalmasınlar diye!

Bu sefaleti gören Tanrı onlara acıdı ve ricalarını kabul etti.

Sonuçta insanlara buğday bugünkü haliyle kaldı.
