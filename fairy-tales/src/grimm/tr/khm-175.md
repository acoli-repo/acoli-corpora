# author: Gebrüder Grimm
# source: tbc
# url: https://www.grimmstories.com/tr//grimm_masallari/baykus
# note: copyright of translation tbc

## Baykuş 

Birkaç yüz yıl önce, yani insanların bugünkü gibi kurnaz, çakal ve
üçkâğıtçı olmadığı zamanlarda, ufak bir kasabada tuhaf bir olay
gerçekleşti. Civardaki ormandan gelen puhu da denilen kocaman
baykuşlardan biri bir vatandaşın samanlığına girdi. Öbür kuşlar onu
gördüğünde hep ciyak ciyak bağrıştıkları için baykuş bütün gece
saklandığı yerden çıkmaya korktu. Ertesi sabah seyis, yem almak için
samanlığa geldiğinde, bir köşede tünemiş olan o heybetli baykuşu görünce
oradan kaçarak efendisine, şimdiye kadar hiç rastlamadığı bir canavarın
samanlıkta tünediğini haber verdi. Bu canavar gözlerini dört bir yana
çevirerek önüne geleni yutacak kadar korkunç bir şeymiş!

Ama efendisi, "Ben seni iyi tanırım! Tarlada karatavuk kovalamaya
kovalarsın da, ölü bir tavuk görsen, yanına yaklaşırken eline değnek
alırsın! Şu canavar dediğin şeyi ben kendi gözlerimle bir göreyim
bakalım" diyerek hiç korkmadan samanlığa girdi ve etrafına bakındı. Ama
bu acayip ve korkunç hayvanı görünce en azından seyis kadar o da korktu.
Birkaç adımda dışarı fırlayarak komşusuna gitti ve bilinmedik ve korkunç
bir hayvana karşı ondan yardım istedi. Güya bu kuş bulunduğu yerden
dışarı çıkarsa tüm kasaba tehlike altında kalacaktı!

Tüm sokaklarda halk ayağa kalktı; bağıra çağıra, ellerindeki diren,
tırpan ve baltalarla düşmana doğru ilerledi. Başı belediye başkanı ve
belediyede çalışanlar çekmekteydi. Hepsi samanlığın etrafını çevirdi.
İçlerinden en yiğidi elindeki kargıyla içeri girdi, ama ölü gibi
bembeyaz bir suratla tekrar dışarı fırladı ve ağzından tek laf çıkmadı.
İki kişi daha şansını denedi, ama onların da başına aynı şey geldi.

Derken, savaşta gösterdiği kahramanlıklarla ünlü, iri yarı ve güçlü bir
adam, "Canavarı lafla kaçıramazsınız! Palavrayı bırakalım! Ama
bakıyorum hepiniz korkak fareler gibisiniz, tabansızsınız" dedi.
Zırhını, kılıcını ve kargısını getirtti, onları giyinip kuşandırdı.
Herkes onun cesaretini övdü, aynı zamanda da canını tehlikeye attığı
için endişe duydu.

Samanlığın iki kapısını da açtılar; kirişlerden birine tünemiş olan
baykuş göründü.

Cesur adam bir merdiven getirtti, sonra onu döşeme kirişlerinden birine
dayadı ve çıkmaya hazırlanırken herkes ona cesaret verdi, korkmamasını
ve canavarı öldüren kutsal George'u örnek almasını önerdi.

Adam merdivenden tırmanıp ta tepeye varınca baykuşla karşı karşıya
geldi. Ona yaklaşmak isterken aşağıdakilerin bağrışlarından ve sayıca
çokluğundan ürken hayvan, nereye kaçacağını bilemedi; gözlerini
döndürdü, tüylerini kabarttı, kanatlarını ardına kadar açtı ve gagasını
tıkırdattıktan sonra huuu! huuu! diye boğuk bir ses çıkardı.

Herkes "Vur! Vur onu" diye bağrıştı.

Adam bir basamak daha çıkmak üzere ayağını kaldırmışken birden titremeye
başladı ve yarı baygın şekilde arka üstü yere düştü.

Artık kimse canını tehlikeye atmak istemedi.

"Canavar, en güçlü adamımızı kanatlarıyla, tıslamalarıyla ve gagasıyla
ölümcül yaraladı. Hayatımızı şansa mı bırakalım yani?" diye
tartıştılar. Şehrin mahvolmaması için ne yapmak gerektiği konusunda
fikir yürüttüler. Uzun bir süre hiçbir şey yapamadılar. Sonunda belediye
başkanı bir çare buldu.

"Bana kalırsa zarar etmemeleri için samanlıktaki arpa ve buğday dolu
çuvallarla samanların sahiplerine bunların karşılığında para verelim.
Sonra da samanlığı, içindeki bu korkunç canavarla birlikte ateşe
verelim. Böylece kimsenin hayatını tehlikeye atmamış oluruz! Bu fırsatı
kaçırmayalım; cimriliğin sırası değil şimdi" dedi.

Herkes ona hak verdi. Neyse, dört bir yanından ateşe verdikleri samanlık
tamamen yanarken baykuş da bağıra bağıra can verdi. Buna inanmayan
varsa, gitsin oraya kendisi sorsun!
