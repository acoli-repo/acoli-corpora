# author: Gebrüder Grimm
# source: tbc
# url: https://www.grimmstories.com/tr//grimm_masallari/koylu_ile_seytan
# note: copyright of translation tbc

## Köylü ile Şeytan 

Bir zamanlar çok kurnaz bir köylü kadın vardı. Onun yaptıkları hakkında
çok şey anlatıldı. Ama en güzel öyküsü şeytanı nasıl faka bastırdığını
anlatandı. Kadın tarlasında bütün gün çalıştıktan sonra eve dönmeye
karar verdi. Ama akşam karanlığı basmıştı bile. Tarlanın ortasında bir
yığın mangal kömürü görünce çok şaşırdı ve oraya yaklaştı. Ateşin
üstünde siyaha bürünmüş küçük bir şeytan oturmaktaydı.
"Ne o, sen bir hazinenin üstünde mi oturuyorsun?" diye sordu kadın.
"Aynen öyle! Bu hazinede ömründe görmediğin kadar altın ve gümüş var"
diye cevap verdi şeytan.
"Bu hazine benim arazimde olduğuna göre benim sayılır" dedi kadın.
Şeytan, "Öyle olsun, ama bana iki yıl boyunca elde ettiğin ürünün
yarısını vereceksin. Yeterince param var" diye karşılık verdi.
Köylü kadın bu teklifi kabul etti. "Ama paylaşırken haksızlık
yapmayalım; toprağın üstündekiler senin olsun, altındakiler de benim"
dedi.
Bu, şeytanın da işine geldi. Ama kurnaz köylü o yıl pancar ekti.
Hasat zamanı geldiğinde şeytan payına düşen ürünü almak istedi. Ama
sararmış, buruşuk yapraklardan başka bir şey bulamadı. Köylü kadınsa
büyük bir keyifle toprağın altındaki pancarları topladı.
"Bu kez karlı çıktın, ama gelecek sefer böyle olmayacak" dedi şeytan
ve ekledi: "Gelecek sefer toprağın üstündekiler senin, altındakiler
benim olacak!"
"Peki, öyle olsun!" diye cevap verdi köylü kadın. Ama ekim zamanı
geldiğinde bu kez pancar değil, buğday ekti. Hasat zamanı geldiğinde de
buğdayları kökünden keserek topladı. Şeytan ise toprağın altında ekin
anızından başka bir şey bulamadı. Öfkeden köpürüp kendini kayalıklardan
aşağı attı.
"Kurnazlık taslayanı böyle faka bastıracaksın işte!" diye söylenen
kadın gidip hazineye el koydu.
