# author: Gebrüder Grimm
# source: tbc
# url: https://www.grimmstories.com/tr//grimm_masallari/calikusu
# note: copyright of translation tbc

## Çalıkuşu 

Eskiden her sesin bir anlamı vardı. Demirci çekicini örse vurduğunda
"Çrink, çrink!" diye bir ses çıkartırdı. Marangozun rendesi "Vjjt,
vjjt" gibi gelirdi kulağa. Değirmenin tekerleği de "Tan-rım, yardım
et; tan-rım, yardım et" derdi sanki. Eğer değirmenci üçkâğıtçıysa
anlaşılır bir dille "Gelen-kim ki, gelen-kim ki?" diye dönen tekerlek,
"Değir-menci, değir-menci" diye de cevap verir ve daha hızlı dönerken
de "Yi-ne çal-dı, altı ki-lo al-dı" derdi.
O zamanlar kuşların da kendilerine özgü dili vardı ki, bunu herkes
anlardı. Bugünse ona cıvıltı, ıslık, vızıltı falan diyoruz: müzik var,
ama sözcük yok!
Neyse, günün birinde kuşlar, kendilerine bir başkan seçmeye karar
verdiler. Yani içlerinden biri kral olacaktı!
Ancak kızkuşu buna karşı çıktı: kendisi şimdiye kadar özgür yaşamıştı,
özgür ölecekti! Korku içinde oraya buraya uçarken "Nerde kaliim, cik!
Nerde kaliim, cik!" diye ötüp durdu. Sonra da ıssız bataklıktaki
yandaşlarının yanma vardı.
Ama kuşlar bu konuyu tartışmak niyetindeydi. Güzel bir mayıs sabahı
ormandaki ve tarladaki bütün kuşlar toplandı: kartal, ispinoz, baykuş,
karga, tarlakuşu, serçe ve şu anda aklıma gelmeyen bir sürü kuş!
Gugukkuşuyla, zangocunu beraberinde getiren ibibik bile geldi. Henüz
isim takılmamış minik bir kuş da onlara katıldı.
Konudan nedense haberi olmayan tavuk bu kadar hayvanı bir arada görünce
"Gı-dak, gı-daak, şu kuşlara baak!" diye hayret etmekten kendini
alamadı. Ama horoz "Ö-öröö, korkma! Sakın panik yapma!" diyerek
sevgili tavuğunu yatıştırdı.
Sonunda karar verildi. En yüksekten uçabilen kuş kral olacaktı!
Bunu duyan çalılıktaki yeşil kurbağa "Vrrak, vrrak, vrrak, vrrrak!"
diye bağırdı, yani bu yolda çok gözyaşı dökülecek demek istiyordu.
Karga ise "Gaak!" dedi, yani seçim barışçıl olacak anlamında.
Kimse sonradan "Ben daha yükseğe uçabilirdim, ama hava karardığı için
yapamadım" gibi laflar etmesin diye seçime hemen o güzel mayıs sabahı
başladılar.
işaret verildikten sonra bütün kuşlar göğe yükseldi. Arkalarında bir toz
yığını kaldı; bir kanat çırpmasıdır gitti; sanki gökyüzünü bir kara
bulut kaplamıştı.
Az sonra küçük kuşlar yarışı yarıda bıraktı; daha fazla yükselemeyerek
yere düştüler. Büyük olanları bir hayli dayandı, ama kimse kartala
yetişemedi.
Kartal yükseldi, yükseldi; artık güneş gözüne girmeye başladı. Öbür
kuşların peşinden gelmediğini görünce, "Daha ne uçacaksın ki? Artık
kral sayılırsın!" diye düşünerek inişe başladı.
Onun altında kalan kuşların hepsi, "Kral sen olmalısın! Hiçbirimiz
senin kadar yüksekten uçamadık!" dediler.
Ama kartalın göğüs tüyleri arasına saklanmış olan isimsiz minik kuş:
"Ben hariç!" diye haykırdı. O ana kadar hiç yorulmadığı için önce
kartaldan ayrıldı ve hemen sonra daha yükseklere uçmaya başladı. O kadar
yükseldi ki, Tanrı katına çıktı. Ondan sonra kanatlarını kısarak yere
doğru indi ve çınlayan sesiyle "Kral benim! Kral benim!" diye
seslendi.
"Sen mi bizim kralımız olacaksın? Sen kurnazlığa kaçtın, bizi oyuna
getirdin!" diye öfkeyle bağrıştı kuşlar. Ve bu kez toprağın en altına
düşecek olan kuşun kral olmasına karar verdiler.
Kaz kanatlarını aça aça göğsüyle karaya öyle bir iniş yaptı ki! Horozun
toprağı eşelemesi görülecek gibiydi! Ördeğin başına daha kötüsü geldi:
mezarlığa iniş yaparken bacaklarını yaraladı, paytak paytak bir su
birikintisine daldı.
isimsiz kuşsa kendine bir fare deliği arayıp bulduktan sonra incecik
sesiyle:
"Kral benim! Kral benim!" diye öttü.
"Sen mi kral olacaksın?" diye seslendi kuşlar. Bu kez daha
öfkeliydiler. "Senin o numaranı yuttuk mu sanıyorsun?"
Ve onu deliğinde kapalı tutup aç bırakmaya karar verdiler. Baykuşu da
nöbetçi olarak başına diktiler; hayatı pahasına da olsa o üçkâğıtçıyı
dışarı bırakmayacaktı!
Akşam olduğunda bütün kuşlar uçmaktan yorulmuştu; hepsi çoluk çocuğunu
ve eşini alarak yatmaya gitti.
Baykuş fare deliğinin önünde tek başına kaldı, ama o da yorgun
düşmüştü.
Bir gözümü kaparım, ötekiyle nöbet tutarım! Yeter ki, ufaklık fare
deliğinden çıkmasın diye düşündü. Ve bir gözünü kapadı, öbürküyle fare
yuvasına baktı.
Minik kuş kafasını çıkararak kaçmayı denedi, ama baykuş hemen karşısına
çıkınca yine yuvada kaldı. Bu kez baykuş yine bir gözünü kapayarak
öbürünü açtı. Bütün bir gece böyle geçti. Bir keresinde bir gözünü
kaparken öbürkünü açmayı unuttu ve iki gözü kapalıyken de uyuyakaldı.
Minik kuş bunu fark edince oradan kaçıp gitti.
O günden sonra baykuş kimsenin gözüne gözükmedi, yoksa gördükleri yerde
onun tüylerini yolacaklardı! Ancak geceleri uçtu ve toprağa böyle berbat
delikler açan farelerin peşine düştü hep.
Minik kuş da pek gözükmez oldu; çünkü korkuyordu; yakalanırsa hali
haraptı!
Bu nedenle hep çalılıklara tüneyip, etrafa bakındıktan ve kendini
güvencede hissettikten sonra "Cik, cik; kral benim! Cik, cik; kral
benim!" diye ötüp durdu. Bu yüzden de ona çalıkuşu adını taktılar.
Tarlakuşuysa çok keyifliydi, çünkü onun çalıkuşunu dinlemeye ihtiyacı
yoktu. Güneş doğar doğmaz havaya uçuyor ve "Her-şey-ne-güzel!
Her-şey-ne-güzel! Ah, her-şey-ne-güzel" diye ötüyordu.
