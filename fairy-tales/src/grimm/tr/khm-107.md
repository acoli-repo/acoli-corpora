# author: Gebrüder Grimm
# source: tbc
# url: https://www.grimmstories.com/tr//grimm_masallari/iki_gezgin
# note: copyright of translation tbc

## İki Gezgin 

Dağ dağa kavuşmaz, ama insan insana kavuşur derler ya! Kötüyle iyi de
aynen öyle! Nitekim bir kunduracıyla bir terzi karşılaştılar.
Terzi kısa boylu ve hoş bir adamdı, hep neşeliydi, iyilikseverdi.
Karşıdan kunduracının gelmekte olduğunu gördü; çantasını görünce onun
mesleğini anlayıverdi ve dalga geçercesine bir türkü tutturdu:

Bana bir dikiş atsana,
İyi iplik kullansana;
Bir sağ, bir sol, bir çapraz,
Göster numaranı biraz.

Ama kunduracı şaka kaldıran biri değildi. Sirke içmişçesine yüzünü
buruşturdu ve terzinin yakasına yapışacakmış gibi oldu. Ufak adam
gülmeye başladı, ona şişesini uzatarak: "Niyetim kötü değildi, iç
şundan biraz da öfken yatışsın!" dedi.
Kunduracı hatırı sayılır bir yudum aldı ve suratı düzeliverdi. Şişeyi
terziye geri vererek: "Bundan zarar gelmez; içmesine çok iç, yeter ki
susuz kalma! Beraber dolaşalım mı?" diye sordu.
"Olur" dedi terzi. "İstersen büyük bir şehre gidelim, orada çok iş
çıkar."
"Ben de zaten onu istiyordum" diye cevap verdi kunduracı. "Küçük
yerlerde para kazanılmıyor, köylerde de millet yalınayak dolaşıyor."
Böylece birlikte yola çıktılar ve karda gezen gelincik gibi dikkatli
yürüdüler. Yemek yemek ve dinlenmek için vakitleri vardı. Şehre
vardıklarında oraya buraya gittiler, iş yerlerine uğradılar. Terzi çok
dinç ve neşeli gözüktüğü ve de kıpkırmızı yanakları olduğu için herkes
ona iş verdi; hatta talihi yaver gittiğinde ayrılmadan önce işverenin
kızı tarafından öpüldüğü de oldu. Kunduracıyla buluştuğunda onun
çıkınında hep daha fazla para bulunuyordu.
Asık suratlı kunduracı ağzını çarpıtarak, "Şans hep şakacıdan yanadır
zaten" diyordu.
Ancak terzi buna gülüp geçti ve ne kazandıysa arkadaşıyla paylaştı.
Cebinde birkaç kuruş tıngırdadı mı, onu sevinçle masaya atıyor ve
içkileri hep o ısmarlıyordu. Onun felsefesi şuydu: "Haydan gelen huya
gider!"
Bir süre böyle birlikte dolaştıktan sonra büyük bir ormana geldiler; bu
ormandan geçen yol bir krallığa varıyordu. Ama oraya iki patikadan
ulaşılıyordu. Bunlardan biri yedi gün, öbürü iki gün sürüyordu. Ancak
hangi yolun daha kısa olduğunu ikisi de bilmiyordu.
İki gezgin bir ağacın altına oturarak bir daha nasıl görüşeceklerini ve
yanlarına ne kadar ekmek alacaklarını kararlaştırdı.
Kunduracı, "Biraz ilerisini düşünmek gerek; ben yedi günlükten de fazla
ekmek alacağım yanıma" dedi.
"Ne? Yedi günlük ekmeği katır gibi sırtımda mı taşıyayım yani! Hiçbir
yere bakmadan mı yürüyeyim hep? Ben Tanrı'ya güvenirim, gerisi vız
gelir. Cebimde para varsa bu, yaz için de geçerli, kış için de! Oysa
ekmek zamanla kurur ve üstü küflenir. Zaten paltom ancak dizlerime kadar
geliyor. Doğru yolu neden bulmayalım ki? İki günlük ekmek yeter
bence."
Her biri kendine göre ekmek satın aldıktan sonra işi şansa bırakarak
birlikte ormana gittiler.
Orman tıpkı bir kilise gibi sessizdi, rüzgâr yoktu, dere akmıyordu, kuş
ötmüyordu ve sık ağaç dalları arasından güneş ışığı bile sızmıyordu.
Kunduracı hiç konuşmadı, sırtındaki ağır yük onu rahatsız etmekteydi,
kan ter içinde kalmıştı.
Terziyse çok neşeliydi, oradan oraya sıçrıyor, ıslık çalıyor, şarkılar
söylüyor ve "Bu kadar neşeli oluşum Tanrı'yı da sevindirir" diye
aklından geçiriyordu.
İki gün böyle geçti, üçüncü gün yol bitmek bilmedi. Terzi ekmeğini
bitirdi, sonra da içine bir korku düştü; yine de cesaretini kırmadı ve
işi şansa ve Tanrı'ya bıraktı.
Üçüncü gün aç aç bir ağacın altına çöktü, ertesi gün de aç kalktı.
Dördüncü gün de böyle geçti. Kunduracı devrik bir ağaca oturmuş ekmeğini
yerken terzi ona bakmaktan başka bir şey yapamadı. Bir parça ekmek
istediğinde kunduracı alay etti: "Sen hep neşeliydin, şimdi neşesiz
olmayı da öğren bakalım!" dedi. "Sabah çok erken öten kuşların
hakkından akşamları atmaca gelir." Kısacası adam acımasızdı.
Beşinci gün zavallı terzi ayağa kalkamadı. Öyle yorgundu ki, ağzından
tek kelime çıkmadı. Yanakları soldu, gözleri kan çanağına döndü.
Bunun üzerine kunduracı, "Sana bugün bir parça ekmek veririm, ama
karşılığında sağ gözünü oyarım!" dedi.
Yaşamayı seven talihsiz terzi ne yapacağını bilemedi. Yine iki gözü iki
çeşme ağladı, sonra bu işe razı oldu. T aş yürekli kunduracı keskin bir
bıçakla onun sağ gözünü oyup çıkardı. Terzi evde mutfaktan yemek
araklarken annesinin söylediği bir sözü anımsadı: "İstediğin kadar
yemek ye, ama acıya da katlanmasını bil!"
Kendisine pahalıya mal olan ekmeği yiyip bitirince ayağa kalktı,
uğradığı şanssızlığı unutarak tek gözle de yeterince görebileceğini
mırıldanarak kendi kendini teselli etti.
Ama altıncı günü yine açlık bastırdı, yüreği paralanır gibi oldu. Akşam
olunca bir ağacın dibine çöktü.
Yedinci gün yorgunluktan kalkamadı; ölüm ensesindeydi sanki!
Kunduracı, "Hadi yine acıdım sana, biraz daha ekmek vereyim. Ama bunu
bedava almayacaksın; karşılığında öbür gözünü de oyacağım" dedi.
İşte o zaman terzi şimdiye kadar hayatı nasıl hafife almış olduğunu
anlayarak Tanrı'dan af diledi ve sonra kunduracıya:
"Ne yapacaksan yap sen; acı çekeceksem çekeyim; Tanrı herkesi hemen
cezalandırmaz; yapılan kötülüklerin acısı bir gün çıkar nasılsa! İyi
günlerimizde ben her şeyimi seninle paylaştım. Benim işim dikiş dikmek.
Gözlerim yoksa artık dikiş dikemem, ister istemez dilenciliğe
başlayacağım yani. Kör kaldıktan sonra beni burada tek başıma bırakma,
yoksa susuzluktan ölürüm" dedi.
Tanrı tanımaz kunduracı eline aldığı bıçağı terzinin sol gözüne sapladı.
Sonra ona bir ekmek verdi, bir de baston; ama peşinden gelmesine razı
oldu.
Güneş batarken bir ormana geldiler; orman girişindeki tarlaya bir
darağacı konulmuştu. Kunduracı kör terziyi orada bırakarak yoluna devam
etti.
Yorgunluktan, acıdan ve açlıktan kıvranan talihsiz terzi orada bütün
gece uyudu. Gün ağardığında uyandı, ama nerede olduğunu bilemedi.
Darağacında iki zavallı günahkâr asılıydı; birinin başına bir karga
konmuştu.
Adamlardan biri, "Uyandın mı, kardeş?" diye sordu.
Öbürü, "Evet, uyanığım" diye cevap verdi.
"O zaman sana bir şey söyleyeceğim" dedi asılı adam. "Bu gece
darağacından üzerimize düşen kırağıyla yüzünü yıkayan kimsenin eğer
körse gözleri açılır. Körler bunu bir bilse, dünyaya yeniden gelmiş gibi
olurlar; çünkü böyle bir şey olacağı akıllarına bile gelmez."
Bunu duyan terzi mendilini çıkararak çimenlere bastırdı, kırağı eridi;
ıslak mendiliyle göz çukurlarını siler silmez, darağacmdaki adamın
dediği gibi, göz çukurlarına bir çift taptaze göz yerleşiverdi.
Ve az sonra terzi dağların ardında batmakta olan güneşi gördü; şimdi
önündeki düzlükte görkemli kapıları ve yüzlerce kulesiyle koskoca bir
saray vardı; altın kubbelerinin tepesindeki haçlar parlamaya başladı.
Terzi artık her ağaçtaki yaprakları tek tek seçebiliyor, başının
üzerinden uçan kuşlarla havada oynayıp duran sivrisinekleri
görebiliyordu. Cebinden bir iplik çıkararak iğneden geçirince yüreği
sevinçle çarptı. Yere diz çöktü ve kendisini bağışlayan Tanrı'ya
şükrederek sabah duasını yaptı. Çan tokmağı gibi asılı ve rüzgârın
etkisinde sallanarak birbirine çarpan günahkârları da unutmadı.
Sonra çıkınını sırtladı, çektiği çileleri unutarak şarkı söyleye söyleye
ve de piposunu tüttüre tüttüre yola koyuldu.
Karşısına ilk çıkan şey tarlalar arasından dört nala gelen kahverengi
bir tay oldu. Hemen onun yelesine yapışarak üzerine binip şehre gitmek
istedi. Ama hayvan özgürlüğünü rica etti:
"Henüz çok gencim ben; senin gibi zayıf bir terzi bile belimi çökertir.
Büyüyünceye kadar bırak beni gideyim. Bir zaman gelir, bunun karşılığını
görürsün belki" dedi.
"Hadi git" dedi terzi. "Bakıyorum sen de haşarı bir taysın!" Ve bir
ağaç dalıyla sırtına vurunca hayvan sevinçle arka bacaklarıyla havayı
tekmeledi ve tarlaya daldı.
Ancak terzi dünden beri yemek yememişti. "Güneş gözlerimi doyurdu, ama
midemi doyuracak ekmek nerde! Karşıma ilk çıkacak şey yenebilecek
cinstense beri gelsin!" diye söylendi.
Tam o sırada bir leylek ciddi ciddi tarlada ilerlemekteydi.
"Dur, dur" diye bağırdı terzi ve hayvanı bacağından yakaladı. Etin
lezzetli mi bilmem, ama başka çarem yok; karnım öyle aç ki, kafanı
kopardıktan sonra seni kızartıp yiyeceğim."
"Bunu yapma!" dedi leylek. "Ben kutsal bir kuşum, kimseye zararım
olmaz, insanlara çok yardım ederim. Hayatımı bağışlarsan günün birinde
karşılığını görürsün."
"Al başını git o zaman, uzun bacak!" dedi terzi.
Leylek ayağa kalktı, uzun bacaklarını kısarken geniş kanatlarıyla
yavaşça havalandı.
"Ne olacak benim halim?" diye kendi kendine söylendi terzi. "Bir
taraftan durmadan acıkıyorum, öte yandan midem bomboş. Artık karşıma ne
çıkarsa hapı yuttu demektir!"
Derken gölde yüzen yavru ördek sürüsüyle karşılaştı. "Sanki çağrılmış
gibi geldiniz!" diyerek birkaç tanesini yakaladığı gibi boyunlarını
koparmaya çalıştı. Ama sazların arasından çıkan yaşlı ördek, yani
yavruların anası, bağıra çağıra, kanat çırpa çırpa terzinin yanma
vararak yalvara yakara ondan yavrularına acımasını rica etti.
"Düşünsene, biri seni kaçırıp da öldürmeye kalksa, annen ne yapardı?"
"Tamam, tamam, kes sesini" dedi iyi kalpli terzi. "Al yavrularını"
diyerek ördekleri yine suya bıraktı.
Sonra geri döndü ve yaşlı bir ağacın dibinde durdu; ağacın gövdesi yarı
yarıya oyuktu; oraya hep yabanarıları girip çıkıyordu.
"iyiliğimin karşılığını görüyorum galiba" dedi terzi. "Bal beni
canlandıracak."
Ama arı kraliçe dışarı çıkarak, "Halkıma sataşır da yuvamı yıkarsan
cildine on bin iğne saplanır, ona göre!" diyerek onu tehdit etti. "Ama
bizi rahat bırakıp da yoluna devam edersen bir gün bizler de sana yardım
ederiz."
Terzi burada da bir şey yapamayacağını anladı.
"Uç tabak boştu, dördüncüsü de işe yaramadı" diye mırıldandı.
Ve boş mideyle şehre yollandı; öğlen olunca bir lokantaya girdi, bir
masanın başına çöktükten sonra karnı doyuncaya kadar yemek yedi. Sonra,
"Şimdi canım çalışmak istiyor" dedi.
Şehrin merkezine indi, bir usta aradı; kendine yatacak yer de buldu.
Mesleğine çocukluğunda başladığı için çok geçmeden ünlü oluverdi; herkes
ceketini küçük terziye yaptırmış olmakla övünüyordu. Her geçen gün adı
daha da fazla duyuldu.
"Mesleğimde daha fazla ilerleyemem artık" dedi. "Yine de her gün daha
iyi iş çıkarıyorum."
Ve sonunda kral onu saray terzisi yaptı.
Ama işte, dünyada neler olmuyor ki! Aynı gün arkadaşı, yani kunduracı da
saray kunduracısı olmuştu.
Kunduracı arkadaşını görünce ve hele onun iki gözünün de yerinde
olduğunu fark edince vicdanı sızladı. Kendi kendine, o benden intikam
almadan ben onun mezarını kazayım, daha iyi diye söylendi. Ama
başkasının mezarını kazan o mezara kendi düşer derler ya!
O akşam iş bittikten sonra, hava kararırken gizlice kralın yanma vardı:
"Kral hazretleri, şu terzi çok cesur bir adam, ama bu kez zırvalıyor.
Eskiden kaybolan altın tacı yine bulabileceğini söyleyip duruyor"
dedi.
Öyle olsun bakalım diyen kral ertesi gün terziyi çağırtarak altın tacı
bulmasını, şayet bulamazsa şehri sonsuza dek terk etmesini emretti.
"Şu işe bak! Benden olmayacak şey istiyor. Yani şu aksi kral benden hiç
kimsenin başaramadığı bir şeyi istediğine göre yarına kadar ne
bekleyeyim ki! Hemen yola çıksam daha iyi" diye düşündü terzi.
Çıkınını bağladı; surların kapısından dışarı çıkar çıkmaz şansını
zorladığı ve o kadar rahat ettiği bir şehre artık dışardan bakmak
zorunda kalacağı için çok üzüldü.
Derken, ördeklerle karşılaştığı havuza geldi. Yavrularını suya salan
yaşlı ördek ana sahilde oturmuş gagasıyla vücudunu temizliyordu. Terziyi
hemen tanıdı ve neden başını eğik tuttuğunu sordu.
"Başıma gelenleri bir bilsen, şaşarsın!" diye cevap veren terzi
kaderini anlattı.
"Hepsi buysa, mesele yok" dedi ördek. "Vaktiyle o taç buradaki suya
düştü. Dipte yatıyor. Biz hemen dalıp onu çıkaralım. Sen su başında
mendilini yere aç."
Ve on iki yavrusuyla birlikte havuza daldı; beş dakika sonra yine suyun
yüzüne çıktı. Tacın üstüne oturmuştu; kanatlarını dinlendirdi. On iki
yavrusu da onun etrafında dönerken tacın taşınmasına gagalarıyla yardım
ettiler. Sonra hep birlikte karaya çıkarak tacı mendilin üstüne
koydular. Öyle görkemli bir taçtı ki bu, aklın almaz! Güneş ışıkları
üzerine vurduğunda yüz bin kızıl yakutun saçtığı ışığı saçıyordu.
Terzi mendilinin dört köşesini bir araya getirerek bağladıktan sonra onu
krala götürdü. Kral o kadar sevindi ki, terzinin boynuna altın bir
zincir astı. Kunduracı planının boşa çıktığını görünce başka bir şey
düşünerek kralın yanına vardı. "Kral hazretleri, bizim terzi ipin ucunu
kaçırdı galiba. Şimdi de tutmuş tüm sarayı, içini dışını, tüm
eşyalarıyla bal- mumundan yapabileceğini iddia ediyor" dedi.
Kral terziyi çağırttı ve ona tüm krallık sarayını eşyasıyla birlikte
balmumundan yapmasını emretti; bunu yerine getirmediği takdirde -yani
duvarda tek bir çivi eksik kalmayacak ve de çatısında tek bir kiremit
eksik olmayacak şekilde- yapamadığı takdirde kendisine ömür boyu zindan
cezası vereceğini söyledi.
"Yine başım belada; buna can mı dayanır" diye kendi kendine söylenen
terzi çıkınını sırtına yüklediği gibi yola çıktı.
İçi oyuk ağaca gelince, dibine çöktü ve başını öne düşürdü. Arılar hemen
onun etrafına üşüştü. Arı kraliçe ona boynunu niye uzattığını ve niye
başını öne düşürdüğünü sordu.
Terzi, "Benim derdim başka" diyerek kralın kendisinden istediklerini
anlattı.
Arılar vızıldaşmaya başladılar, sonunda kraliçe arı, "Sen şimdi eve
git, ama yarın bu saatte yine burada ol; gelirken de büyük bir bez
getir. Her şey yoluna girecek, merak etme!" dedi.
Terzi yine eve döndü. Ama arılar hep birlikte uçuşarak sarayın
pencerelerinden girdiler ve her köşeye yuvalanıp göz açıp kapayıncaya
kadar tüm sarayı balmumuyla kapladılar. Akşam olduğunda her şey
bitmişti. Ertesi sabah terzi karşısında balmumuyla yapılmış bir saray
buldu. Duvarlarında tek bir çivisi ve çatısında tek bir kiremiti eksik
değildi; yumuşak ve beyazdı, mis gibi bal kokuyordu. Terzi onu
dikkatlice mendiline koyarak krala götürdü.
Kral buna hayran kaldı; o kadar ki, büyük salonun bir köşesine
yerleştirdi. Karşılığında da terziye taştan yapılma koskoca güzel bir ev
hediye etti.
Ama kunduracı yılmadı, üçüncü kez krala giderek ona şöyle dedi:
"Terzi sarayın avlusundaki havuzdan hiç su fışkırmadığını duymuş.
Kendisi şimdi orada bir insan boyunda, billur gibi bir su fışkırtacağını
savunuyor."
Kral terziyi çağırttı ve "Yarın sabah avlumda insan boyunda su
fışkırdığını görmezsem aynı yerde cellat bir kelle eksiltecek!" dedi.
Zavallı terzi uzun boylu düşünmedi, kendisini kapı dışına attı; çünkü bu
bir ölüm kalım meselesiydi. Gözyaşları iki sıra halinde yanaklarından
aktı.
Böyle üzgün üzgün yürürken, özgürlük bağışladığı tay karşısına
çıkıverdi. Artık taylıktan çıkmış, yağız bir at olmuştu.
"Bana yaptığın iyiliğin karşılığını verme saati geldi şimdi. Neye
ihtiyacın olduğunu biliyorum ben, onu yerine getireceğim. Bin bakalım
sırtıma, iki kişiyi rahat taşırım ben" dedi.
Terzi rahatladı, hemen atın sırtına atladı ve at dörtnala şehre koştu ve
dosdoğru sarayın avlusuna girdi. Uç kez şimşek gibi etrafında dolaştı ve
üçüncüsünde yere çakıldı. Aynı anda müthiş bir gürültü duyuldu: toprağın
içinden adam boyunda bir su fışkırdı ve bu su billur gibiydi! Güneş
ışınları hemen üzerinde oynaşıp yansımaya başladı.
Kral bunu görünce hayran kaldı ve herkesin önünde terziyi kucakladı.
Ama bu şans uzun sürmedi. Kralın yeterince kızı vardı, hepsi birbirinden
güzeldi, ama oğlu yoktu.
Kötü niyetli kunduracı dördüncü kez kralın huzuruna çıkarak:
"Kral hazretleri, şu terzi çok büyük laf ediyor. Şimdi söylediğine
bakılırsa krala havadan bir oğlan çocuk getirecekmiş!"
Kral terziyi çağırtarak şöyle dedi: "Dokuz gün içinde bana bir oğlan
çocuğu getirirsen en büyük kızımla evlenebilirsin."
"Bu, gerçekten büyük bir ödül" diye düşündü terzi. "Hani elimden bazı
şeyler gelmiyor değil, ama bu kez koparacağım kiraz ta ağacın tepesinde.
Oraya çıkarsam dallar kırılır, aşağı düşerim."
Eve döndü, bacaklarını çaprazlayarak tezgâhının başına geçti ve ne
yapsam diye düşündü. Sonunda, "Olmuyor" dedi. "Buradan çekip gitsem
iyi olacak, çünkü rahatça yaşayamıyorum."
Çıkınını bağladıktan sonra şehir dışına çıktı.
Meraya vardığında, eski dostu leyleği gördü. Bilge kişiler gibi bir
aşağı bir yukarı dolaşıyor, arada bir duruyor, gagasına aldığı bir
kurbağayı inceledikten sonra yutuveriyordu.
Leylek yanma yaklaşarak, "Bakıyorum, çıkınını sırtlamışsın; şehri niye
terk etmek istiyorsun?"
Terzi ona kralın ne istediğini, kendisinin bunu yerine getiremeyeceğini
anlattı; yani talihine küsmüştü!
"Bunu kendine dert etme! Sana yardım edeceğim!" dedi leylek. "Uzun
süredir şehre hep kundaklı çocuklar getiriyorum ben. Bu seferde kuyudan
küçük bir prens çıkarıp getireyim sana. Hadi şimdi evine dön ve sakin
ol. Dokuz gününü sarayda geçir, ben tam zamanında gelirim."
Terzi eve gitti ve kararlaştırılan zamanda saraya geldi. Çok geçmeden
leylek de uçarak geldi ve pencereyi tıkırdattı. Terzi açtı ve uzun
bacaklı leylek yavaşça içeri girdi, vakur adımlarla mermer zeminde
yürüdü. Gagasında kollarını kraliçeye uzatan melek kadar güzel bir çocuk
vardı. Leylek çocuğu kadının kucağına koydu.
Kraliçe çok duygulandı, sevincine diyecek yoktu; çocuğu öptü.
Leylek uçup gitmeden önce omzundaki seyahat çantasını kraliçeye verdi,
içinde kâğıda sarılmış renk renk şekerler vardı; onları küçük
prenseslere paylaştırdılar. En büyüğü bir şey almadı, onun yerine
kendisine eş olarak terziyi verdiler. Annem hep haklıymış meğer; çünkü
"Tanrıya inananın şansı yaver gider" derdi hep.
Kunduracıya damadın düğünde giyip dans edeceği bir çift ayakkabı
yaptırttılar, sonra da sürgüne gönderdiler. Ormana giden yolu
darağacının önünden geçiyordu. Öfkeden kudurmak üzereydi; derken başına
güneş vurdu, uyumak istedi. Ama o iki karga bağıra bağıra ona saldırdı
ve gagalarıyla her iki gözünü oydu. Terzi deliler gibi ormana daldı.
Ölmüş olmalıydı, çünkü o günden sonra kendisini ne gören oldu ne de
duyan.
