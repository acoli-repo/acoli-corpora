# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_dil
# note: copyright of translation tbc

## Üç Dil 

Bir zamanlar İsviçre'de yaşlı bir kont yaşıyordu. Tek bir oğlu vardı,
ama oğlan aptaldı ve hiçbir şey öğrenememişti. Bir gün babası, "Dinle
oğlum, şimdiye kadar ne yaptımsa kafana bir şey sokamadım. Sen buradan
git! Seni bir ustanın yanına vereceğim, bir de o denesin" dedi. Oğlan
yabancı bir şehre gönderildi ve bir yıl boyunca bir ustanın yanında
kaldı. Bir yıl sonra yine eve döndü.

"Ee, oğlum, neler öğrendin bakalım?" diye sordu babası. "Köpeklerin
havlarken ne söylediklerini öğrendim baba" dedi oğlan.

"Hadi canım sen de! Tek öğrendiğin bu mu yani? Ben seni başka bir
şehre, başka bir ustanın yanına göndereyim bari" dedi babası.

Oğlan oraya götürüldü ve bu ustanın yanında da bir yıl çalıştı.

Eve döndüğünde babası yine sordu. "Neler öğrendin oğlum?"

"Kuş dili öğrendim baba!"

Babası öfkelendi. "Sen bir hiçsin evlat! Bunca zaman hiçbir şey
öğrenemedin! Utanmıyor musun karşıma böyle çıkmaya? Seni üçüncü kez yine
bir ustanın yanına göndereceğim. Bu sefer de bir şey öğrenmeden gelirsen
sana artık babalık etmem!"

Oğlan üçüncü ustanın da yanında bir yıl kaldıktan sonra eve döndü.

Babası yine sordu. "Oğlum, ne öğrendin?"

"Babacığım, bu yıl kurbağaların nasıl vırakladıklarını öğrendim" dedi
oğlan.

Babası kızgınlıktan küplere binerek, "Bu adam benim oğlum değil artık!
Onu reddediyorum! Götürün bunu ormana, orada da canını alın" diye
haykırdı.

Oğlanı ormana götürdüler, ama ona acıdılar ve öldürmediler; serbest
bıraktılar. Onun yerine bir ceylan keserek gözleriyle dilini çıkarıp
kanıt olarak babasına götürdüler.

Oğlan sağda solda dolaştıktan sonra bir şatoya geldi ve yatacak bir yer
istedi.

Derebeyi, "Olur" dedi. "Aşağıdaki eski kulede kalmak istersen git
oraya. Ama seni uyarıyorum, çünkü orası çok tehlikeli. Durmadan havlayıp
uluyan köpeklerle dolu. Bu hayvanlara belli bir saatte, yemeleri için
bir insan sunulur hep."

O yöredeki tüm insanlar işkenceye katlanır gibi bu köpeklere
katlanıyordu ve kimse onlara yardım edemiyordu.

Ama oğlanın gözü yılmadı. "Bırakın beni köpeklerin yanına gideyim.
Onlara atacak bir şey de verin. Merak etmeyin, onlar bana bir şey
yapmaz" dedi.

Oğlan böyle istediği için ona, köpeklere verilmek üzere biraz yiyecek
verdikten sonra onu kuleye götürdüler. Oraya vardığında köpekler ona
saldırmadı ve havlamadı. Aksine, sevinçle kuyruk sallayarak onun
etrafında döndüler. Sadece kendilerine verilenleri yiyip oğlanın kılına
bile dokunmadılar.

Ertesi gün herkesin karşısına sapasağlam çıkan delikanlı, derebeyine,
"Köpekler bana neden hep orada kaldıklarını ve bu ülkeye neden zarar
verdiklerini anlattılar. Onlar büyüye yakalanmışlar. Kulenin altındaki
büyük bir hazinenin koruyuculuğunu üstlenmişler! Bu hazine oradan
kaldırılmadıkça rahat edemeyecekler. Ve bunun nasıl olacağını da onların
konuşmalarından anladım" dedi.

Bunu duyunca herkes sevindi ve derebeyi, bu işi başardığı takdirde onu
manevi evlat edineceğini açıkladı. Oğlan yine kuleye döndü, çünkü ne
yapacağını biliyordu ve bunu gerçekleştirdi. Altın dolu sandığı yukarı
taşıttı. Aynı anda köpeklerin uluması kesildi ve hayvanlar bir daha
görünmez oldu; ülke de sıkıntıdan kurtuldu. Bir süre sonra Roma'ya
gitmeyi aklına koydu. Yolda giderken içinde kurbağaların oturup
vırakladığı bir bataklığın önünden geçti. Onları dinledi ve ne
konuştuklarını anlayınca onu bir düşünce aldı; çok üzüntülüydü.

Sonunda Roma'ya vardı; tam o sırada papa ölmüştü! Kardinaller yeni
papanın kim olacağı konusunda çaresizdiler. Sonunda karar verdiler,
mucize gösterebilen biri papa olacaktı. Ta o sırada bizim genç kont
kiliseye geldi. Aynı anda iki beyaz güvercin onun iki omzuna kondu.
Ruhaniler bunu Tanrı'nın bir işareti olarak kabul edip, ona papa olmak
isteyip istemediğini sordular. Oğlan önce kararsız kaldı; buna layık
olup olmadığını düşündü, ama güvercinler konuşarak onu ikna ettiler.
Sonunda "Evet" dedi. Bunun üzerine törenle kutsandı. Böylece yolda
gelirken kurbağadan duydukları gerçekleşti ve papa oldu. Bu nedenle
kilisede okuması gereken, ama kendisinin bilmediği ilahinin sözlerini
onun kulağına güvercinler fısıldadı.
