# author: Gebrüder Grimm
# source: tbc
# url: https://www.grimmstories.com/tr//grimm_masallari/deniz_tavsani
# note: copyright of translation tbc

## Deniz Tavşanı 

Bir zamanlar bir kral kızı vardı. Sarayın çatı katındaki on iki
pencereli odasında kalıyordu hep. Bu pencereden dışarı çıkıp baktığında
da tüm ülkeyi görebiliyordu.
İlk pencereden baktığında normal bir insandan daha keskin görüyordu.
İkinci pencereden baktığında daha iyi, üçüncüden baktığında ondan da iyi
görebiliyordu.
Ve bu böyle gidiyordu; yani on ikinci pencereden baktığında yeryüzünde
olan her şeyin yanı sıra, yeraltında olanları da görebiliyordu.
Ama çok kibirliydi bu kız; kimsenin buyruğu altına girmek istemiyor,
ülkeyi tek başına idare etmek istiyordu. Bu nedenle bir ilan verdi. Buna
göre ancak ve ancak kendisinden saklanmayı başarabilen bir erkekle
evlenecekti!
Kim denediyse başaramadı ve başarısızlığı nedeniyle kellesi kesilerek
bir kazığa çakıldı. Sarayın avlusunda kazığa geçirilmiş kafaların sayısı
doksan yediyi bulmuştu.
Uzun süre kimse damat adayı olarak ortaya çıkmaya cesaret edemedi.
Kralın kızı keyifliydi. "Ömür boyu özgür kalacağım!" diye
düşünüyordu.
Derken üç erkek kardeş damat adayı olarak çıkageldi. Şanslarını
deneyeceklerdi.
En büyükleri bir kireç kuyusuna saklanırsa kimsenin kendisini
bulamayacağını düşündü. Ama kralın kızı birinci pencereden bakar bakmaz
onu gördü ve hemen çağırtarak başını kestirtti.
Ortanca oğlan sarayın mahzenine gizlendi, ama genç kız onu da ilk
pencereden bakar bakmaz buluverdi. Sonunda kellesi doksan dokuzuncu
direğe geçirildi.
En küçük oğlan düşünmek için kendisine bir gün verilmesini, iki kez
yanılırsa da bağışlanmayı istedi. Üçüncü kez kızın gözüne yakalanırsa
yaşamından vazgeçecekti! Çok yakışıklı ve cana yakın biri olduğu için,
genç kız onun bu önerisini kabul etti. "Hadi öyle olsun, ama
başaramayacaksın!" dedi.
Ertesi gün oğlan nereye saklansam diye uzun uzun düşündü, ama bir çıkar
yol bulamadı. O zaman silahını kavrayarak ava çıktı.
Derken bir karga gördü. Tam nişan alıp ateş edecekken kuş, "Beni vurma.
Günün birinde sana yardımım dokunur" dedi. Oğlan silahını indirerek
yoluna devam etti.
Derken bir göl kenarına geldi. Orada suyun yüzüne çıkmış olan koskoca
bir balık gördü. Tam silahını doğrultmuşken balık, "Ateş etme. Bir gün
sana yardımım dokunabilir" dedi. Oğlan onu vurmadı ve yoluna devam
etti.
Derken bir tilkiyle karşılaştı. Ateş etti, ama ıskaladı.
Tilki, "Gel şu ayağımdaki dikeni çıkar bari" dedi.
Oğlan tilkinin istediğini yaptı, ama yine de onu öldürüp derisini yüzmek
istedi. Tilki, "Vazgeç bu işten. Sana bir gün yardımım dokunabilir"
dedi. Oğlan onu da serbest bırakarak evinin yolunu tuttu.
Ertesi sabah saklanması gerekiyordu. Uzun süre düşünse de nereye
gizleneceğini bilemedi.
Ormana giderek kargaya sordu: "Seni serbest bırakmıştım. Şimdi söyle
bana, nereye saklanayım da kralın kızı beni bulamasın?"
Karga başını öne eğerek uzun süre düşündü. Sonunda "Buldum!" diye
gakladı. Yuvasından bir yumurta getirerek onu ikiye böldü. Oğlanı içine
soktuktan sonra kabukları birleştirerek tam bir yumurta haline getirdi
ve onun üzerine oturdu.
Ertesi gün kralın kızı birinci pencereden baktığında onu göremedi. Diğer
pencerelerden de bakıp oğlanı göremeyince korkuya kapıldı. Ama on
birinciden bakınca onu gördü! Kargayı öldürttü, yumurtayı parçalattı.
Böylece oğlan ortaya çıkıverdi.
"Bu kez yakalandın. Bir dahakine daha iyi saklan, yoksa işin biter!"
dedi.
Ertesi gün oğlan göle vardı ve balığa seslendi: "Senin hayatını
bağışlamıştım. Şimdi söyle bana, nereye saklanayım da kralın kızı beni
bulamasın?"
Balık uzun uzun düşündü. Sonunda "Buldum!" diye haykırdı: "Seni
karnımda saklayacağım!"
Böyle diyerek onu yuttu ve suyun dibine daldı.
Kralın kızı sırayla pencerelerden baktı. Oğlanı on birinci pencereden de
göremeyince çok şaşırdı. Ama on ikinci pencereden baktığında onu gördü.
Balığı yakalatıp öldürttü. Böylece oğlan ortaya çıktı. Tabii ne halde
olduğunu anlamışsınızdır!
Genç kız, "Seni iki kez bağışladım. Kellen yüzüncü kazığa dikilecek bu
gidişle!" dedi.
Son gün oğlan üzüntüyle tarlalara daldı ve orada tilkiyle karşılaştı.
Ona, "Sen gizlenecek yerleri iyi bilirsin. Ben senin hayatını
kurtarmıştım. Şimdi söyle bana, nereye saklanayım da kralın kızı beni
bulamasın?" dedi.
"Bu zor iş" diye cevap verdi tilki, suratını ekşitti. Birden
"Buldum!" diye bağırdı.
Oğlanı alarak bir su kaynağına gitti. Suya girip çıktı ve bir hayvan
satıcısına dönüştü. Oğlan da suya dalıp çıktı ve ufacık bir deniz
tavşanı oluverdi. Satıcı şehre inerek bu ilginç hayvanı herkese
gösterdi. Onu görmek için çok kişi toplandı. Sonunda kralın kızı da
çıkageldi. Ufak hayvan hoşuna gitti ve onu satın aldı.
Satıcı balığa daha önceden, "Kralın kızı pencereye yanaştığı anda sen
onun arkada topladığı saçlarının arasına girip saklan!" dedi.
Arama zamanı gelip çattı. Kralın kızı pencereye yaklaştı; birinciden
başlayarak sırayla on bir pencereden de baktı, ancak oğlanı göremedi. On
ikinci pencereden de bir şey göremeyince müthiş korktu ve kızdı; tüm
pencereleri kırdı dağıttı. Öyle ki, yer yerinden oynadı.
Tam o sırada saçlarının arasındaki deniz tavşanını fark etti. Onu
tuttuğu gibi "Yıkıl karşımdan!" diyerek yere fırlattı.
Balık hemen satıcının yanına gitti. Beraber su kaynağına giderek suya
dalıp çıktılar ve asıl kimliklerine kavuştular.
Oğlan tilkiye teşekkür ederek "Senin yanında kargayla balığın lafı mı
olur! Kafan gerçekten çalışıyormuş" dedi.
Ve doğruca saraya gitti. Kralın kızı onu bekliyordu, artık kaderine
boyun eğmişti.
Düğün yapıldı ve oğlan kral olarak tüm ülkeye hükmetti. Ama karısına
üçüncü kez nerede saklandığını ve kendisine kimin yardım ettiğini asla
anlatmadı. Karısı da kocasının bunu kendi kendine başardığını sanarak
"Benden de baskın çıktı!" diye düşündü.
