# author: Gebrüder Grimm
# source: tbc
# url: https://www.grimmstories.com/tr//grimm_masallari/bayan_trude
# note: copyright of translation tbc

## Bayan Trude 

Bir zamanlar ufak bir kız vardı; bu kız çok dik kafalıydı ve annesiyle
babasının sözünü hiç dinlemezdi. Bunun sonu ne olacaktı?

Bir gün kız anne ve babasına, "Bayan Trude diye biri varmış, ben onun
yanma gideceğim. Herkes onun evinin harika olduğunu söylüyor. Ayrıca bu
evde acayip şeyler oluyormuş, çok merak ediyorum" dedi.

Anne ve babası bunu kesinlikle yasaklayarak, "Bayan Trude kötü bir
kadın, imansız işler çeviriyor. Onun yanına gidersen artık bizim
çocuğumuz sayılmazsın" dediler.

Ama kız bu yasağa aldırmadı ve Bayan Trude'nin yanına vardı. Kadın onu
görünce, "Niye böyle solgunsun?" diye sordu.

"Şey" diye cevap verdi kız bütün vücudu titreyerek. "Gördüğüm şeyden
öyle korktum ki!"

"Ne gördün?"

"Sizin merdiven başında simsiyah bir adam gördüm."

"O kömürcüydü."

"Sonra yemyeşil bir adam gördüm."

"O avcıydı."

"Daha sonra kıpkırmızı bir adam gördüm."

"O kasaptı."

"Tamam, ama Bayan Trude, pencerenize baktığımda sizi değil de alevler
içindeki başıyla Şeytanı görünce çok korktum."

"O zaman büyücünün ta kendisini görmüşsün. Senin gelmeni çok bekledim;
hep gelesin istedim, çünkü bana sen ışık tutacaksın" dedikten sonra
Bayan Trude - ki aslında büyücü oydu - kızı odun yığınına dönüştürerek
ateşe attı.

Ateş tamamen tutuştuğunda da yanı başına oturarak, "Şimdi bana ışık
tutuyorsun işte" diye söylendi.
