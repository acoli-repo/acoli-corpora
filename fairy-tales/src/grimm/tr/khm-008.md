# author: Gebrüder Grimm
# source: tbc
# url: https://www.grimmstories.com/tr//grimm_masallari/harika_kemanci
# note: copyright of translation tbc

## Harika Kemancı 

Bir zamanlar harika bir çalgıcı vardı; ormanda tek başına dolaşırken
aklına başka bir şey gelmeyince kendi kendine, "Burada canım sıkılıyor.
Keşke iyi bir arkadaş çıksa karşıma" dedi. Ve sırtındaki kemanı alarak
çalmaya başladı; sesi ağaçlarda yankılandı. Aradan çok geçmeden
fundalıkların arkasından bir kurt çıkageldi. "Eyvah, kurt geliyor! Ben
böyle bir şey istememiştim!" diye söylendi.
Ama kurt ona yaklaşarak: "Aman ne güzel çalıyorsun sen çalgıcı!" dedi.
"Ben de öğrenmek isterdim!"
"Öğrenmesi kolay" diye cevap verdi çalgıcı. "Söylediklerimi
yapmalısın ama!"
"Ah, çalgıcı; ustasını dinleyen çırak gibi dinlerim seni!" dedi kurt.
Çalgıcı onu yanına aldı; bir süre birlikte yürüdükten sonra yaşlı bir
meşe ağacı gördüler; içi koftu, gövdesi tamamen yarıktı. "Bak!" dedi
çalgıcı. "Keman çalmayı öğrenmek istersen önce ön ayaklarını şu yarığa
daya!" Kurt söyleneni yaptı. Ama çalgıcı, hemen yerden bir taş alarak
kurdun ayaklarına öylesine vurmaya başladı ki, hayvan açamadı ve olduğu
yerde kalakaldı. "Ben dönünceye kadar sen burda bekle!" diyen çalgıcı
yoluna devam etti.
Bir süre sonra yine kendi kendine "Ormanda canım sıkılıyor, karşıma
başka biri çıksa bari!" dedi. Sonra keman çala çala ormana daldı.
Aradan çok geçmeden ağaçların arasından bir tilki çıkageldi. "Aa, bir
tilki geliyor; ben onu istememiştim ki!" diye söylendi.
Tilki onun yanma yaklaşarak, "Sen ne güzel keman çalıyorsun çalgıcı!
Ben de öğrenmek isterdim!" dedi
Çalgıcı, "Öğrenirsin" dedi. "Yeter ki, benim dediğimi yap!"
"Aman çalgıcı, sen ne istersen yaparım; tıpkı bir çırağın, ustasını
dinlediği gibi!" diye cevap verdi tilki.
"Öyleyse peşimden gel" dedi çalgıcı.
Bir süre birlikte yürüdüler; derken her iki tarafı yüksek ağaçlarla
çevrili bir keçi yoluna vardılar. Çalgıcı orada durdu ve bir taraftaki
bir fındık ağacının dalını yere kadar eğdi; ucunu ayağıyla bastırdı.
Karşı taraftaki ağacı da aynı şekilde eğdikten sonra, "Hadi bakalım
tilki hazretleri, bir şeyler öğrenmek istiyorsan uzat bakayım sol ön
ayağını" dedi. Tilki söz dinledi ve çalgıcı onun ayağını sol taraftaki
ağacın gövdesine bağladı.
"Tilki hazretleri, şimdi öbür ayağını uzat bakalım" diyen çalgıcı,
sonra onu da sağ taraftaki ağaca bağladı. Düğümlerin sağlamlığını
kontrol ettikten sonra ağaçları serbest bıraktı; iki ağaç da aynı anda
doğrulurken tilkiyi havaya fırlattı. Hayvan ayaklarından bağlı halde
debelenip dururken çalgıcı, "Ben dönene kadar burda bekle" diyerek
yoluna devam etti.
Yine kendi kendine, "Ormanda canım sıkılıyor; başka bir arkadaş gelse
bari" diye söylendi. Ve kemanını çalmaya başladı; çıkan sesler tüm
ormanda yankılandı. Derken bir tavşan sıçraya sıçraya yaklaştı. "Aa,
tavşan geliyor! Ben onu istememiştim ki!" diye söylendi çalgıcı.
Tavşan, "Sen ne güzel keman çalıyorsun, çalgıcı! Ben de öğrenmek
isterdim!" dedi.
"Hemen öğrenirsin" dedi çalgıcı, "Yeter ki benim söylediğimi yap."
"Oo, çalgıcı; bir çırak ustasını nasıl dinlerse, ben de senin sözünü
öyle dinlerim!" diye cevap verdi tavşan.
Bir süre birlikte yürüdüler; ormanın aydınlık bir yerine vardılar; orada
bir kavak ağacı vardı. Çalgıcı hemen tavşanın boynuna bir ip geçirdikten
sonra bir ucunu da ağaca bağladı. "Hadi, tavşan! Şu ağacın etrafında
yirmi defa dolan bakalım!" dedi. Tavşan söyleneni yaptı Yirmi kez
döndükten sonra ip de yirmi kez ağaca dolandı ve böylelikle tavşan,
sımsıkı bağlanmış oldu. Bir oraya bir buraya debelenirken ip yumuşak
boynunu kesti. "Ben gelene kadar burda bekle" diyen çalgıcı yoluna
devam etti.
Bu arada kurt debelendi, çekti çekiştirdi, taşı ısırdı; ayağını yarıktan
kurtarıncaya kadar uğraşıp durdu. Sonra öfkeden kudurmuşçasına
çalgıcının peşine düştü. Tilki onu görünce avazı çıktığı kadar bağırdı:
"Kurt kardeş, gel bana yardım et; çalgıcı beni faka bastırdı!" Kurt
ağaçları birbirinden ayırarak bağları çözdü ve tilkiyi kurtardı. Tilki
ona katıldı; niyeti çalgıcıdan öç almaktı. Derken kapana kısılmış
tavşanı da bulup onu serbest bıraktılar. Sonra hep beraber çalgıcıyı
aramaya koyuldular.
Bu arada çalgıcı keman çala çala yoluna devam etti; ancak bu kez şansı
yaver gitti. Keman sesi, bir oduncunun kulağına gitti; adam ister
istemez işini yarıda bırakarak baltası elinde, müzik dinlemeye koştu.
Çalgıcı, "Sonunda gerçek bir arkadaş çıktı karşıma! Ben hep bir insan
arıyordum, vahşi hayvan değil!" diyerek öyle güzel ve öyle hoş çalmaya
başladı ki, oduncu büyülenmişçesine orada kalakaldı; yüreği sevinçle
doldu. Tam o sırada kurt, tilki ve tavşan çıkageldi. Oduncu onların kötü
niyetlerini sezince parlak baltasını havaya kaldırarak çalgıcının önüne
atıldı. "Kim ona dokunursa, karşısında beni bulur!" diye tehdit etti.
Hayvanlar korktu ve ormana kaçtı.
Çalgıcı oduncuya olan gönül borcunu keman çalarak ödedi.
