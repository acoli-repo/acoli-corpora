# author: Gebrüder Grimm
# source: tbc
# url: https://www.grimmstories.com/tr//grimm_masallari/sansli_hans
# note: copyright of translation tbc

## Şanslı Hans 

Hans yedi yıl boyunca patronunun yanında çalıştıktan sonra, "Efendim,
benim zamanım doldu. Yine annemin yanma döneceğim; bana ücretimi verin"
dedi.

Efendisi, "Sen bana hep sadık kaldın ve namuslu çalıştın; ücretin de
ona göre olacak" diyerek Hans'a kafası büyüklüğünde bir külçe altın
verdi.

Hans cebinden bir mendil çıkararak külçeyi sardı sonra da sırtlayıp yola
çıktı.

Ağırlığını bir ayağından öbürüne vere vere bir süre yürüdü; derken bir
atlı gördü. Binicisi şen şakraktı, zinde gözüküyordu.

"Ah!" diye söylendi Hans yüksek sesle, "At sürmek güzel bir şey!
Koltuğa oturur gibi! Ayağın taşa sürtmüyor, pabucun eskimiyor ve
istediğin kadar yol gidiyorsun..."

Bu sözleri duyan binici, durup ona seslendi: "Heey, Hans! Niye yaya
yürüyorsun?"

"Mecburum" diye cevap verdi, "Yüküm var; altın taşıyorum, ama kafamı
oynatmaya kalksam omzuma batıyor."

"Değişelim istersen?" dedi binici. "Ben sana atımı vereyim, sen bana
yükünü."

"Seve seve" dedi Hans, "Ama söyleyeyim sana, bunu taşımak zorunda
kalacaksın."

Binici atından indi, altını aldıktan sonra hayvanın dizginini Hans'ın
eline verdi. "Hızlı gitmek istersen dilini şaklat ve deh! deh! de!"
dedi.

Hans'ın keyfi yerine gelmişti; ata biner binmez kendini öyle özgür
hissetti ki! Biraz sonra daha hızlı gitmek istedi ve dilini şaplatarak
"deh! deh!" dedi.

At tırısa kalktı; oğlan ne olduğunu anlamadan kendini tarlayı ana yoldan
ayıran bir hendeğin içinde buldu. Eğer inek arabası gütmekte olan bir
köylüyle karşılaşmamış olsaydı at çekip gitmiş olacaktı.

Hans düştüğü yerden ayağa kalkarak toparlandı. Canı çok sıkılmıştı.
Köylüye, "Ata binmek hiç de kolay değilmiş! Hele böyle yaşlı ve
sahibini sırtından atan biri olursa! Senin ineğin daha iyi! En azından
rahat güdebilirsin, her gün sütünden tereyağı ve peynir yaparsın. Keşke
benim de böyle bir ineğim olsa!" diye yakındı.

Köylü, "Sana bir kıyak yapayım" dedi. "İneği senin atınla
değişirim!"

Hans çok sevinerek bu öneriyi kabul etti. Köylü de ata atladığı gibi
oradan uzaklaştı.

Hans sakin sakin ineği güderken şöyle düşündü: "Bir somun ekmeğim oldu
mu, deme gitsin! Acıktığım zaman tereyağı ve peyniri katık ederim;
susayınca da süt içerim. Daha ne olsun ki!"

Bir hana vardığında mola verdi; öğle ve akşam yemeği için ayırdıklarının
hepsini yedi. Cebindeki son parayla da yarım bardak bira içti. Sonra
ineğini güderek ana ocağının yolunu tuttu.

Öğlen oldukça sıcaklık arttı; bir otlağa varıncaya kadar bir saat geçti.
Çok terlemişti; hararetten dili damağına yapışmıştı. "Şu ineği sağayım
da, susuzluğumu gidereyim" diye düşündü. Hayvanı ince bir ağaca
bağladı; yanında kova olmadığı için meşin kasketine birkaç damla süt
akıtmaya çalıştı. Ama tek bir damla süt alamadı. Sağarken acemice
davrandığı için hayvanın sabrı tükendi; arka ayaklarıyla Hans'ın
kafasına öyle bir çifte attı ki, oğlan sallanarak yere düştü ve bir süre
kendine gelemedi.

Neyse ki, o sırada arabasında besili bir domuz taşıyan bir kasap
geçiyordu oradan. "Bu ne şamata yahu!" diyerek Hans'a yardım etti.

Hans başına geleni anlattı. Kasap ona şişesini uzatarak, "İç biraz da
kendine gel! Bu inek sana süt vermez, çok yaşlanmış. Bunu ya arabaya
koşacaksın ya da keseceksin" dedi.

"Vay canına!" diyen Hans, saçını sıvazlayarak arkaya taradı. "Kimin
aklına gelirdi ki! Tabii, bunu evde kestim mi ne et verir ama! Ama ben
sığır etinden hoşlanmam; sert olur çünkü. Evet, şöyle besili bir domuz
olsaydı! Onun lezzeti başkadır; sosisle salam da yaparsın!"

"Dinle, Hans" dedi kasap, "Senin hatırın için domuzumu bu inekle
değişirim."

"Sağ ol be dostum" diyen Hans ineği adama verdi. O da domuzu çözerek
ipini Hans'ın eline verdi.

Hans yoluna devam ederken düşündü. Şimdiye kadar her isteği yerine
gelmişti. Ne zaman can sıkıcı bir şey olduysa çaresini de bulmuştu.

Derken koltuğunun altında bir kaz taşıyan bir delikanlıya rastladı. Bir
süre beraber yürüdüler. Hans şansından bahsetmeye başladı; kendi
çıkarına yaptığı değiş tokuşları anlattı.

Delikanlı da ona, yanındaki kazı bir vaftiz ayinine yetiştireceğini
söyledi. Hayvanı kanatlarından tutarak, "Şunun ağırlığına bir bak"
dedi. "Sekiz hafta adamakıllı beslendi. Bunu kızartacak olan önce her
iki tarafındaki yağları ayırmalı."

Hans onu elinde tartarak, "Doğru" dedi. "Ama benimki de yabana atılır
şey değil!"

Delikanlı domuza dört bir tarafından baktıktan sonra, düşünceli
düşünceli kafasını iki yana salladı. "Dinle" dedi. "Bu domuzun nerden
geldiği belli değil! Benim geldiğim köyde muhtarın ağılından bir domuz
çalmışlar. Korkarım seninki o çalınan domuz! Aratmak için adam
çıkartmışlar. Senin elinde görürlerse yandın demektir! Hapse atarlar
seni."

Saf saf dinleyen Hans korktu. "Eyvah, sen bana yardım et; buraları daha
iyi bilirsin" dedi. "Benim domuzu sen al, karşılığında da kazı bana
ver."

Delikanlı, "Bu riski göze alayım bari. Yeter ki, senin başına bir şey
gelmesin" dedi ve domuzu aldığı gibi hemen yan yollardan birine dalarak
oradan uzaklaştı.

Hans içi rahatlamış olarak koluna sıkıştırdığı kazla yoluna devam etti.
Kendi kendine, "İyi ki değiş tokuş ettim! Önce hayvanı güzelce
kızartırım, yağını da ekmek yapmakta kullanırım. Bu beni üç ay idare
eder. Tüylerini de baş yastığıma doldururum; onun üzerinde de ne uyku
çekilir ama! Annem de kim bilir ne kadar sevinecek" diye söylendi.

Son köyden geçerken bir bileyciye rastladı; adam hem çarkını döndürüyor
hem de türkü mırıldanıyordu:

Çarkı çevirir, makas bilerim,
Rüzgâr biraz dursun dilerim.

Hans durup ona baktı; sonunda onunla konuştu. "Bakıyorum keyfin
yerinde; hem çalışıyorsun, hem de şarkı söylüyorsun!"

"Evet" dedi bileyci. "Bu el işinde çok para var. İyi bir bileyci
elini cebine attı mı, her zaman para bulur! Bu güzel kazı nerde satın
aldın sen?"

"Satın almadım; domuzumla değiştim."

"Domuzu?"

"İnek vererek aldım."

"İneği?"

"Atla değiş tokuş yaptım."

"Atı nerden buldun?"

"Başım kadar büyük bir külçe altınla değiştim."

"Peki, ya altını?"

"Yedi yıl çalışmamın karşılığı o."

"Her taşın altından kalkmışsın" dedi bileyci. "Cebinde hep para
şıngırdasın, ister miydin? Şans yine başına vurdu." - "Nasıl yani?"
diye sordu Hans.

"Benim gibi bileycilik yapacaksın! Bunun için bir tane biley taşı
gerek. Gerisi kendiliğinden gelir. Bende bir tane var, biraz
kullanılmış, ama iş görür. Bunun karşılığında bana kazı ver! Ha, ne
dersin?"

"Lafı mı olur? Yani dünyanın en mutlu insanı olacağım. Elimi ne zaman
cebime atsam para çıkacak; artık hiç tasalanmam" diyen Hans kazı adama
vererek taşı aldı.

Bileyci yanında duran çok daha ağır bir taşı uzatarak: "Al sana iyi bir
taş. Bununla kalkmış çivileri çakarsın. Al, iyi sakla" dedi.

Hans taşları yüklenerek yola koyuldu; gözleri sevinçten parlıyordu.
"Ben çok kısmetliymişim" diye haykırdı. "Ne istedimse oldu."

Bütün günü ayakta geçirdiği için yorulmuştu; karnı da acıkmıştı. Ama
yolluğunu yiyip bitirmişti.

Yürümekte zorlandı; ikide bir durup bekliyordu. Keşke hiç yüküm
olmasaydı diye düşünmekten kendini alamadı. Tarladaki kuyuya
sümüklüböcek hızıyla ulaşabildi; orada dinlenip buz gibi sudan içmek
istiyordu. Taşlar zarar görme- sin diye yere çömelirken onları kuyunun
kenarına koydu. Kuyuya sarkıp dibini görmeye çalışırken, farkında
olmadan taşlara değiverdi; onlar da cupp! diye kuyunun içine düştü.

Hans sevinçle yerinden fırladı. Sonra diz çökerek kendisini şu taşlardan
kurtardığı için yaşlı gözlerle Tanrıya dua etti.

"Kimse benim kadar mutlu olamaz" diye içi rahatlamış olarak, hoplaya
zıplaya ve güle oynaya ana ocağına yollandı.
