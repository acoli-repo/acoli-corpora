# author: Gebrüder Grimm
# source: tbc
# url: https://www.grimmstories.com/tr//grimm_masallari/tembel_kadin
# note: copyright of translation tbc

## Tembel Kadın 

Bir köyde bir karı koca yaşıyordu. Kadın öyle tembeldi ki, canı hiç
çalışmak istemiyordu. Kocası ona iplik çektirmeye kalktığında bu işi bir
türlü bitiremiyordu. Eğirdiği iplikleri de çile ya da yumak haline
getirmeyip yerde karmakarışık bırakıyordu.

Kocası bu yüzden ona çattığında kadının çenesi durmadı. "Öff, bunları
nasıl çileden geçireyim? Elimde bir çıkrık yok ki! Sen ormana git, bana
bir tane çıkrıklık odun getir" dedi.

"Sorun buysa mesele yok. Ben hemen gidip bir tane ayarlayayım" dedi
adam.

Kadın işkillendi; kocası odunu getirince ondan çıkrık yapacak ve sonra
da ister istemez ip eğiremek zorunda kalacaktı!

Biraz düşündü, sonra aklına bir çare geldi. Kocasının peşinden gizlice
ormana gitti. Kocası bir ağaca tırmanıp uygun bir dal arayıp keserken,
kadın bir çalılığın arkasına gizlenerek şöyle seslendi:

Çıkrıklık odun kesen
Ağacın yaşamını bitirir.
Bu işten vazgeçmeyen
Kendi yaşamını yitirir.

Adam bunu duyunca baltasını bir yana bıraktı ve bunun ne anlama
geldiğini düşündü.

Sonunda "Bu da ne böyle! Kulağım çınladı galiba! Hadi, korkma; işine
bak sen" diye söylendi kendi kendine. Ve baltasını alarak kesmeye devam
edecekti ki, aşağıdan yine aynı ses yükseldi.

Çıknklık odun kesen
Ağacın yaşamını bitirir.
Bu işten vazgeçmeyen
Kendi yaşamını yitirir.

Adam durdu; korkmuştu; endişeliydi. Bir süre düşündü, sonra yine
cesaretini toplayarak baltayı eline aldı. Tam kesmeye hazırlanacaktı ki,
bu defa duyduğu ses daha da yüksekti.

Çıknklık odun kesen
Ağacın yaşamını bitirir.
Bu işe devam eden
Kendi yaşamını yitirir.

Bu kadarı adama yetti; tüm neşesi kaçtı ve hemen ağaçtan inerek evin
yolunu tuttu.

Karısı ondan önce eve varabilmek için kestirme yoldan gitti. Adam eve
girince kadın hiçbir şey yokmuş gibi davranarak:

"Eee, iyi bir odun buldun mu?" diye sordu.

"Hayır. Aklıma yatmadı, bu çıkrık işi olmayacak" diyen adam, ormanda
başına gelenleri anlattıktan sonra onu kendi haline bıraktı.

Aradan çok geçmedi; adam evdeki dağınıklıktan yakındı. "Bak, hanım!
Eğirdiğimiz ipliğin yumak halinde kalması yazık" dedi.

Kadın, "Madem ki elimizde çıkrık yok, sen yere yat! Ben seni çıkrık
yerine kullanayım. Sana yumağı attıkça sen onu açarak dizlerine
sararsın" dedi.

Adam, "Olur" dedi.

Ve de öyle yaptılar. İş bitince adam, "İplik büküldü, şimdi sıra onu
kaynatmaya geldi" dedi.

Kadın yine korktu; her ne kadar "yarın yaparız" dediyse de işten
kaçmak için yeni bir şey düşündü.

Ertesi sabah erkenden kalkıp ocağı yaktı. Üzerine yerleştirdiği kazanı
iplikle değil de üstüpüyle doldurup kaynatmaya başladı. Sonra hâlâ
yatakta yatan kocasına:

"Ben dışarı çıkıyorum; ipliği kazana koydum, kaynamaya bıraktım. Sen
dikkat et! Horoz öter ötmez gidip bakmazsan ipliğin üstüpüden farkı
kalmaz sonra" dedi.

Kocası ilgilendi; işi savsaklamamak için hemen kalkarak mutfağa daldı.
Ama kazanın yanına yaklaşıp da içine baktığında külçe halinde üstüpüden
başka bir şey görmedi.

Ve zavallı adam, kabuğuna çekilerek tek bir laf etmedi; kendini o denli
suçlu hissetti ki, o günden sonra ipliğin adını bile ağzına almadı.

Gel de bu kadına cadı deme!
