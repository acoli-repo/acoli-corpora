# author: Gebrüder Grimm
# source: tbc
# url: https://www.grimmstories.com/tr//grimm_masallari/olum_elcileri
# note: copyright of translation tbc

## Ölüm Elçileri 

Vaktiyle bir dev ana yoldan giderken tanımadığı bir adam ona, "Dur! Bir
adım daha atayım deme" diye seslendi.

"Ne? İki parmağımın arasında ezebileceğim bir cüce benim nasıl yolumu
keser! Kimsin sen? Kimsin ki, böyle küstahça konuşuyorsun?" dedi dev.

"Ben Azrail'im" diye cevap verdi adam. "Kimse bana karşı gelemez.
Sen de benim emirlerimi dinlemelisin."

Dev bunu reddetti ve Azrail'le güreşe başladı. Uzun ve kıran kırana bir
mücadeleydi bu; sonunda dev üstün geldi ve bir yumrukta Azrail'i bir
taşın yanına devirdi.

Dev yoluna devam etti.

Azrail yenilmişti, dermanı kalmamıştı, bir türlü kendine gelemedi:

"Ben böyle bir köşede kalırsam ne olacak sonra? Dünyada kimse ölmeyecek
ve yeryüzünde artık ayakta duracak kadar bile yer kalmayacak" diye
kendi kendine söylendi.

Bu sırada sapasağlam ve neşeli bir oğlan şarkı söyleyerek ve de sağa
sola bakınarak devin bulunduğu yere geldi. Yerde baygın yatan birini
görünce acıyarak onu kaldırdı, şişesinden biraz su içirterek iyice
ayılmasını bekledi.

Kendine gelen adam, "Benim kim olduğumu biliyor musun? Kimi
ayılttığından haberin var mı?" diye sordu.

"Hayır" diye cevap verdi oğlan, "Seni tanımıyorum."

"Ben Azrail'im" dedi adam, "Kimseye acımam, sana da bir ayrıcalık
yapmam. Yine de sana minnet borcum olduğu için söz veriyorum senin
canını tesadüfen almayacağım, gelmeden önce sana elçilerimi
göndereceğim."

"Öyle olsun. Hiç değilse ne zaman geleceğini ve canımı ne zaman
alacağını bilmem bile bir kârdır" diyen oğlan neşeyle yola koyuldu;
ondan sonra hep gününü gün etti, iyi yaşadı.

Ama işte gençlik ve sağlık uzun sürmez; araya hastalıklar ve acı dolu
günler girdi. Oğlan geceleri uyuyamaz oldu.

"Ölmeyeceğim" dedi kendi kendine: "Çünkü Azrail elçilerini
gönderecekti ya! Şu hastalıklı günleri bir atlatayım hele!"

Ve iyileşir iyileşmez yine neşe dolu bir hayat sürmeye başladı.

Derken bir gün biri omzuna dokundu. Dönüp baktı, karşısında Azrail'i
gördü.

"Peşimden gel, dünyaya veda saatin geldi!"

"Nasıl olur? Verdiğin sözü bozacak mısın yani? Hani sen, gelmeden önce
elçilerini gönderecektin? Ben hiç kimseyi görmedim" dedi oğlan.

"Sus!" diye karşılık verdi Azrail. "Başka şeylerle sana haber
göndermedim mi? Yükselen ateşin seni sarsıp hırpalamadı mı? Yatağa
düşürmedi mi? Baş dönmesinden ayağa kalkamadığını unuttun mu?
Mafsallarına ağrı girmedi mi? Kulakların çınlamadı mı? Azı dişin
ağrımadı mı? Gözün kararmadı mı? Tüm bunlar benim özbeöz elçilerim işte;
tıpkı her akşam beni anımsatan uyku gibi! Geceleri ölü gibi yatmadın mı
sanki?"

Oğlan ne cevap vereceğini bilemedi, kaderine razı olarak Azrail'le
beraber gitti.
