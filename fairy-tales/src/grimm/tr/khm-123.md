# author: Gebrüder Grimm
# source: tbc
# url: https://www.grimmstories.com/tr//grimm_masallari/ormandaki_yasli_kadin
# note: copyright of translation tbc

## Ormandaki Yaşlı Kadın 

Vaktiyle fakir bir hizmetçi kız efendileriyle birlikte büyük bir
ormandan geçiyordu. Ormanın ortasına vardıklarında ağaçlar arasından
haydutlar çıkıp önlerine geleni öldürdüler. O kargaşalıkta kız o kadar
korktu ki, arabadan atlayarak bir ağacın arkasına saklandı. Haydutlar
ganimetlerini toplayıp gittikten sonra kız meydana çıkıp başına gelen
felâketi gördü.
Acı acı ağlamaya başlayarak, "Benim gibi zavallı bir kız ne yapsın
şimdi? Bu ormandan nasıl çıkacağımı bilmiyorum. Buralarda hiç kimse
oturmuyor. Kesinlikle açlıktan öleceğim ben" diye yakındı.
Bir yol aradıysa da bulamadı. Akşam olunca bir ağacın altına oturdu ve
Tanrı'ya dua etti. Orada kalıp herhangi bir yere gitmek istemedi.
"Başıma ne gelecekse gelsin!" diye söylendi.
Bir süre böyle oturduktan sonra bir beyaz güvercin ona doğru uçtu.
Gagasında küçücük bir altın anahtar vardı. O anahtarı kızın eline
tutuşturarak şöyle dedi:
"Şu uzaktaki koca ağacı görüyor musun? Onun bitişiğinde ufak bir saray
var. Bu anahtarla o sarayın kapısını aç, orada yeterince yemek
bulacaksın; böylece karnın doymuş olur."
Kız ağacın yanına vardı, sarayın kapısını anahtarla açtı, içerde ufak
bir kâsede süt ve içine doğramak üzere de beyaz ekmek buldu; bununla
karnını doyurduktan sonra:
"Artık tavukların eve dönme zamanı geldi, öyle yorgunum ki, yatağıma
yatsam iyi olacak" diye söylendi.
Aynı anda güvercin yine çıkageldi ve ona ikinci bir altın anahtar
getirdi.
"Bununla ağacın kapısını aç, içerde bir yatak bulacaksın!" dedi.
Kız ağacın kapısını açtı ve içerde güzel ve yumuşacık bir yatak buldu.
Gece kendisini koruması için Tanrı'ya dua ederek yatıp uyudu.
Ertesi sabah güvercin yine gelerek bir anahtar daha getirdi:
"Bununla ağacı aç; içinde giysiler bulacaksın" dedi.
Ve açtığında kız altın ve kıymetli taşlarla bezenmiş giysiler buldu;
öyle ki, hiçbir prenseste bunun gibisi yoktu.
Neyse, kız bir süre burada yaşadı. Güvercin her gün geldi ve kızın ne
ihtiyacı varsa getirdi. Böylece sakin ve güzel bir hayat sürdü kız.
Derken bir gün güvercin yine gelerek şöyle dedi:
"Bana bir iyilik yapar mısın?"
"Seve, seve" dedi kız.
"Seni ufacık bir eve götüreceğim, içeri girersin. Odanın ortasında,
ocak başında oturan yaşlı bir kadın sana "Merhaba!" diyecek, sakın ona
cevap verme! O ne yaparsa yapsın sen onun sağ tarafından geçiver,
karşına bir kapı çıkacak. O kapıyı açtın mı, ufak bir odaya gireceksin.
Oradaki bir masanın üzerinde bir sürü yüzük göreceksin, hepsi pırı pırıl
parlayan taşlarıyla çok kıymetli yüzükler. Sen bunların içinden en
sadesini, en basitini seç ve hiç vakit kaybetmeden bana getir!"
Genç kız o eve giderek kapıdan içeri girdi; orada oturan yaşlı kadın
gözlerini dört açarak ona baktı ve "Merhaba, çocuğum" dedi. Kız cevap
vermeden kapıya doğru yürüdü.
"Nereye gidiyorsun?" diye haykırdı kadın ve onu eteğinden tutarak
durdurmak istedi.
"Orası benim evim, benim rızam olmadan kimse oraya giremez" dedi. Ama
kız hiç ses çıkarmadan onun elinden kurtularak odaya daldı. Oradaki bir
masanın üstünde bir sürü yüzük vardı ve hepsi de pırıl pırıl parlıyor ve
insanın gözünü alıyordu. Kız onları dağıtarak içlerinden en sade olanını
aradı, ama bulamadı. Aramaya devam ederken yaşlı kadını gördü; elindeki
kafesle oradan sıvışmaya hazırlanıyordu.
Kız hemen onun elinden kafesi alıp yukarı kaldırdı. İçinde bir kuş vardı
ve bu kuş gagasında bir yüzük taşıyordu.
Kız o yüzüğü alarak neşe içinde evin yolunu tuttu; beyaz güvercin gelip
o yüzüğü alacak diye bekledi, ama kuş bir türlü gelmedi.
Genç kız sırtını bir ağaca dayadı ve güvercini bekledi. O bu şekilde
dururken birden ağaç yumuşamaya ve eğilmeye başladı; dallarını aşağı
sarkıttı. Ve birden o dallar kızın vücudunu sarıverdi: iki kol çıktı
meydana! Ve genç kız şöyle bir bakındığında karşısında güzel ve
yakışıklı bir delikanlı gördü. Oğlan onu kucaklayarak içtenlikle öptü
ve:
"Sen beni kötü kalpli bir cadı karının büyüsünden kurtardın! O beni bir
ağaca dönüştürmüştü. Günün birkaç saatinde beyaz bir güvercin oluyordum;
o güvercin gagasında yüzük taşıdığı sürece de insana dönüşemiyordum"
dedi.
Aynı anda hizmetçileri ve atları da büyüden kurtulup yanma geliverdi.
Hep birlikte sarayın yolunu tuttular. Çünkü oğlan aslında bir prensti.
İki genç evlenip mutlu bir hayat sürdüler.
