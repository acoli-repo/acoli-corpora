# author: Gebrüder Grimm
# source: tbc
# url: https://www.grimmstories.com/tr//grimm_masallari/balikci_ve_karisi
# note: copyright of translation tbc

## Balıkçı ve Karısı 

Bir zamanlar bir balıkçıyla karısı ufacık bir barakada oturmaktaydı.
Adam her gün göl kenarına gidip durmadan olta atıyordu. Bir gün yine göl
başında olta attı; su çok berraktı; adam orada oturdu, oturdu, oturdu.

Oltası gittikçe derine indi, tekrar topladığında ucuna bir pisi balığı
takılmıştı.

Balık ona, "Dinle bak, balıkçı, hayatımı bağışla! Ben gerçek bir balık
değilim, büyü yapılmış bir prensim. Beni öldürürsen eline ne geçecek ki?
Yemeye kalksan tat bile alamayacaksın. Bırak gideyim" dedi.

Adam, "Fazla bir şey söylemene gerek yok! Ben konuşan bir balığı nasıl
olsa yine salıverirdim" dedikten sonra onu berrak suya bıraktı. Balık
dibe doğru inerken ardında kınalı bir çizgi bıraktı.

Derken avcı eve döndü. Karısı, "Bugün yine mi bir şey yakalayamadın be
adam!" diye serzenişte bulundu.

"Yakaladım" dedi adam, "Bir balık yakaladım, ama o bana kendisinin
bir prens olduğunu söyledi. Bunun üzerine onu serbest bıraktım."

"Peki, bir istekte bulunmadın mı?" diye sordu karısı.

"Hayır. Ne isteyecektim ki?"

"Yahu, bu barakada oturmak hiç de kolay değil; iğrenç ve de pis
kokuyor! En azından ufak bir ev isteyebilirdin. Hadi, tekrar oraya git,
seslen ona. Küçük bir ev istiyoruz de! Kesinlikle bunu yerine
getirecektir!"

"Yani bir daha mı oraya gideyim?"

"Elbette!" dedi kadın, "Sen onu yakaladın, sonra da serbest bıraktın.
Bu yüzden isteğini yerine getirecektir. Hadi, git oraya!"

Adamın hiç niyeti yoktu, ama karısına karşı gelmek de istemedi ve göle
gitti.

Oraya vardığında su yemyeşildi, hiç de önceki gibi berrak değildi.
Yerini aldıktan sonra şöyle seslendi:

Pisi, pisi, gel beri,
Sakın gitme geri.
Beni karım gönderdi
'Bana bir şey iste!' dedi.

Balık hemen sahile yanaşarak, "Neymiş onun istediği?" diye sordu.

"Ben seni yakalamıştım ya! Keşke o zaman ondan bir şey isteseydin deyip
duruyor. Kendisi artık barakada kalmaktan bıktı, ufak bir ev istiyor"
dedi balıkçı.

"Karının yanına dön; o, eve kavuştu bile" diye cevap verdi balık.

Adam onun yanına vardı, gerçekten de, artık barakada değil de, küçük bir
evin kapısı önündeki bir sırada oturmaktaydı karısı.

Karısı onu elinden tutarak, "Gel, içeri gir; burası çok daha güzel"
dedi.

Birlikte eve girdiler; burada akla gelebilecek her şeyin bulunduğu, en
kaliteli mobilyalarla döşenmiş, pirinçten ve bakırdan eşyalarla dolu bir
veranda, bir ufak ve şirin bir oturma odası, bir yatak odası, bir mutfak
ve bir kiler vardı.

Evin arkasındaki ufak avluda tavuklar, ördekler dolaşıyordu; içinde her
türlü sebze ve meyvenin yetiştiği bir de bahçe!

"Bak" dedi kadın, "Ne güzel, değil mi?"

"Evet" dedi adam, "Hep böyle kalsın! Burada rahat yaşarız."

"Göreceğiz bakalım."

Neyse, yemek yedikten sonra yatmaya gittiler. Aradan sekiz ya da on dört
gün geçti.

Kadın, "Dinle, bey! Bu ev çok dar geliyor; avlu da, bahçe de çok küçük.
Balık bize daha büyük bir ev verebilirdi. Ben büyük bir sarayda oturmak
isterim. Sen git balığa söyle de, bize taştan yapılma bir şato versin!"

"Yapma hanım!" dedi adam. "Ev gayet güzel. Şatoda ne yapalım?"

"Öff, canımı sıkma! Git balıktan iste! O verir."

"Olmaz, hanım! Balık bize ev verdi. Ben şimdi yine gidip onun canını
sıkmak istemiyorum."

"Git, git!" dedi kadın, "Verir o! Yeter ki, sen iste!"

Adam üzgündü, bunu istemiyordu. Kendi kendine, "Bu doğru değil" diye
söylendi. Ama buna rağmen oraya gitti.

Göle vardığında suyun rengi koyu mavi ve griydi; artık yeşil hatta sarı
bile değildi; yine de sakindi.

Adam yerini aldıktan sonra şöyle seslendi:

Pisi, pisi, gel beri;
Sakın gitme geri.
Beni karım gönderdi,
'Bana bir şey iste!' dedi.

"Neymiş onun istediği?" diye sordu balık.

"Sorma!" dedi adam üzgün üzgün. "Taştan yapılma koskocaman bir şato
istiyor!"

"Sen eve git, seni kapı önünde bekliyor" dedi balık.

Adam oradan ayrıldı, eve gitmek istedi, ama o evin bulunduğu yerde şimdi
koskocaman bir şato durmaktaydı. Karısı merdiven başındaydı ve içeri
girmek üzereydi. Kocasını görünce yanına gelip elinden tuttu ve "Gel
içeri" dedi.

İçeri girdiler; zemini mermerden uzun bir koridorda dizilen bir sürü
uşak koskocaman kapıları ardına kadar açtı. Bembeyaz duvarlar çok
kıymetli halılarla bezenmişti; tavandan aşağı kristal avizeler
sarkmaktaydı ve tüm odaların zemini halı döşeliydi. Yemek masasına bol
yemeğin yanı sıra en güzel şaraplar konmuştu.

Şatonun arka kısmında, içinde atların bulunduğu kocaman bir avlu vardı
ve bir de ahırda en lüks faytonlar göze çarpıyordu. En güzel meyve
ağaçlarıyla en güzel çiçeklerin yetiştiği şahane bir bahçeden başka
yarım mil uzunluğunda ve içinde geyiklerin, ceylanların ve tavşanların
cirit attığı bakımlı bir de orman vardı.

"Ee, güzel değil mi?" diye sordu kadın.

"Çok güzel" dedi adam, "Hepsi böyle kalsın. Şatoda oturalım ve
keyfimize bakalım."

"Göreceğiz bakalım" dedi karısı. "Önce bir uyuyalım hele."

Sonra yatmaya gittiler. Ertesi sabah ilk önce kadın uyandı; daha sonra
yataklarından, önlerindeki harika manzaraya baktılar.

Adam gerindi; ama karısı ona bir dirsek atarak şöyle dedi: "Bey, kalk
da pencereden şöyle etrafına bak! Şu ülkenin kralı biz olamaz mıyız?
Hadi git balığa söyle, ben kral olmak istiyorum!"

"Yapma hanım!" dedi kocası. "Kral olup da ne yapacaksın? Ben bunu ona
söyleyemem."

"Niye ki?" dedi kadın. "Hadi git ona söyle. Ben kral olmalıyım!"

Ve adam göle doğru yola çıktı; karısının kral olmak istemesine çok
üzülmüştü. "Bu doğru değil, bu doğru değil" diye aklından geçirdi.
Göle gitmeyi canı hiç istemiyordu, ama yine de gitti.

Göle vardığında su siyaha yakın bir renkteydi ve bataklık gibi
kokuyordu. Her zamanki yerini aldıktan sonra şöyle dedi:

Pisi, pisi, gel beri;
Sakın gitme geri.
Beni karım gönderdi,
'Bana bir şey iste! dedi.

"Neymiş istediği?" diye sordu balık.

"Sorma!" dedi adam. "Şimdi de kral olmak istiyor."

"Sen git eve, o kral oldu bile!" dedi balık.

Adam geri döndü; bu kez şato çok daha büyümüş ve saraya dönüşmüştü;
koskocaman süslü bir de kulesi vardı. Kapısının önünde nöbetçiler
dizilmişti; ayrıca bando mızıkalı bir asker topluluğu da göze
çarpıyordu.

Derken saray erkânının bulunduğu salonun kapısı açılınca adam, altın ve
elmas işlemeli bir tahtta oturmakta olan karısını gördü. Başında
koskocaman bir altın taç, elinde de saf altından, kıymetli taşlarla
bezenmiş hükümdar asası vardı. Her iki yanında altı nedimesi boy
sırasına göre dizilmişti.

Adam bir an durdu ve karısını seyrettikten sonra, "Ah, hanım..."
dedi. "Ne de güzel bir kral olmuşsun! Ama artık hiçbir şey
istemeyelim!"

"Hayır, bey!" dedi kadın; çok huzursuzdu. "Canım sıkılmaya başladı
bile. Daha fazla tahammül edemeyeceğim. Sen git, balığa söyle! Kral
oldum olmasına, ama şimdi de imparator olmak istiyorum."

"Yapma, hanım!" dedi adam, "imparator olup da ne yapacaksın?

"Fazla konuşma be adam!" dedi karısı. "Hadi git, balığa söyle,
imparator olmak istiyorum ben!"

Kocası, "Yapma, hanım!" diye cevap verdi. "O seni imparator yapamaz;
ben bunu ona söylemem, imparatorun bir ülkesi olmalı. Yani balık seni
imparator yapamaz! Yapamaz işte!"

"Nee?" dedi kadın. "Kralım ben! Sense sadece kocamsın, o kadar! Hemen
gidiyor musun bakayım? Hemen git! Kral yaptığına göre imparator da
yapabilir o! Hadi git!"

Ve adam gitmek zorunda kaldı. Gitti, ama korkmuştu. "Bu işin sonu iyi
olmayacak" diye aklından geçirdi. "Bu işin sonu iyi olmayacak!
imparator olmayı istemek ayıba kaçacak; sonunda balık da bıkacak!"

Böylece göle vardı; su simsiyah kesilmişti. Dipten yüzeye doğru
yeşilleniyor ve pis kokuyordu; hava kabarcıkları salıyor ve her rüzgâr
esişinde bunlar birbirine karışıyordu. Öyle ki, adam bayağı korktu. Yine
de her zamanki yerine geçerek şöyle seslendi:

Pisi, pisi, gel beri;
Sakıtı gitme geri.
Beni hatim gönderdi,
'Bana bir şey iste!' dedi.

"Peki, ne istiyormuş?" diye sordu balık.

"Ah, sorma!" dedi adam. "Karım imparator olmak istiyor."

"Sen geri dön" dedi balık, "Oldu bile!"

Adam döndüğünde sarayı büyümüş olarak buldu. Büyük bir kulesi vardı ve
tüm saray süslerle bezenmişti. Kapı önünde askerler yürüyor, davul
eşliğinde trompetler çalınıyordu. Sarayın içine girdiğinde kontların ve
düklerin hizmetçi kılığında hizmet verdiğini gördü; som altından
yapılmış koskoca kapıları açıp kapıyorlardı.

Karısı altı arşın yüksekliğindeki altın bir tahta oturmuştu, başında
elmas ve yakut süslü altından bir taç vardı. Bir elinde hükümdarlık
asasını, öbür elinde de kıymetli taşlarla süslü bir asa tutmaktaydı. Her
iki yanında çift sıra halinde korumaları yer almıştı ki, bunların en
büyüğü iki metre boyunda, en küçüğü de küçük parmak büyüklüğündeydi.

Tüm bunları gördükten sonra adam ürkek bir tavırla: "Ee, hanım. İşte,
imparator da oldun!" dedi.

"Evet" diye cevap verdi kadın, "İmparator oldum!"

Adam bir aşağı bir yukarı tur attıktan sonra karısının karşısına geçerek
bir süre ona baktı ve sonunda, "Ah, hanım. İyi ki imparator oldun"
dedi.

Kadın, "Karşımda sallanıp durma be adam. İmparator oldum, ama aynı
zamanda papa da olmak istiyorum; git balığa söyle" diye karşılık verdi.

Adam, "Ama hanım" dedi, "Hâlâ doymadın mı? Papa olamazsın, çünkü bu
Hıristiyanları ilgilendiren bir mesele. Balık bunu yapamaz!"

Kadın, "Be adam, ben papa olmak istiyorum, o kadar. Hemen git oraya,
ben bugün papa olmak istiyorum."

"Olmaz, hanım" dedi adam. "Ben bunu ona söylemem, çok ayıp olur.
Zaten balık da bunu başaramaz."

"Çok konuşma be adam! İmparator yapabildiğine göre papa da yapabilir bu
balık. Hadi hemen git! Ben imparatorum, sense sadece kocamsın! Hele
gitme de bir göreyim" diye tehdit etti kadın.

Adam korktu ve göl kenarına gitti; ama çok utanıyordu; titredi, yerinde
tepindi, bacakları tir tir titredi.

Derken o yörede bir rüzgâr esti, bulutlar yoğunlaştı ve akşama doğru
kasvetli bir hava bastırdı. Ağaçlardan yapraklar döküldü; sular coştu,
taştı ve dalgalar sahile vurdu; ta uzaklarda, gemiler batmaktan
kurtulmak için dalgalara karşı yol almaktaydı. Yine de gökyüzünün
ortalan hâlâ maviydi, ama yan kısımlardan müthiş bir gök gürültüsü
duyuldu.

Balıkçı yine her zamanki yerini alarak şöyle seslendi:

Pisi, pisi, gel beri;
Sakın gitme geri.
Beni karım gönderdi,
'Bana bir şey iste! dedi.

"Neymiş istediği?" diye sordu balık.

"Sorma" dedi adam, "Şimdi de papa olmak istiyor."

"Git onun yanına; oldu bile!"

Adam geri döndü; şimdi ortada koskoca bir kilise, etrafında da bir sürü
saray vardı. Onca halk arasından zorlukla geçebildi. Kilisenin içi
binlerce, ama binlerce mumla aydınlatılmıştı; karısı altın giysilere
bürünmüştü; eskisinden üç misli büyüklükte bir tahta kurulmuştu; başında
üç tane altın taç vardı; etrafını bir sürü rahip çevirmişti. Her iki
yanında da sıra halinde mumlar diziliydi öyle ki mumların en küçüğü
mutfak mumu, en büyüğü ise dünyanın en uzun kulesi kadardı. Bütün
krallar ve imparatorlar kadının önünde diz çökerek terliğini
öpmekteydiler.

Adam tüm bunlara baktıktan sonra, "Ee, hanım, papa oldun mu bakayım?"
dedi.

Kadın, "Evet" dedi, "Papa oldum!"

Adam onun karşısına geçtikten sonra bir süre baktı; sanki önünde bir
güneş vardı. "Oh be, hanım! İyi ki papa oldun" dedi adam.

Ama kadın kalas gibi hiç yerinden kımıldamadı. Bunun üzerine kocası,
"Eh artık papa da oldun, sevinsene! Bundan daha fazlasını olamazsın"
dedi.

"Bunu düşüneceğim" dedi karısı.

Sonra ikisi de yatmaya gitti, ama kadın hayatından memnun değildi.
Gözünü hırs bürümüştü, durmadan daha ne olabileceğini düşünüyordu.

Adam rahat bir uyku çekti, çünkü bütün gün çok yürümüştü. Kadın bir
türlü uyuyamadı, bir o yana bir bu yana yatağında dönüp durdu; hep ne
olabileceğini düşündüyse de aklına bir şey gelmedi.

Derken güneş doğmaya başladı; sabahın ilk ışıklarında kadın yatağında
doğruldu, pencereden güneşin doğuşunu izledi ve "Hah" dedi, "Güneşin
ve ayın doğuşunu ben gerçekleştirsem, olmaz mı?" diye aklından geçirdi.

Kocasına bir dirsek atarak onu uyandırdı ve "Uyan be adam" dedi. "Git
balığa söyle, ben Tanrı olmak istiyorum!"

Adam henüz uyku sersemiydi, ama bunu duyunca yataktan düştü. "Sen ne
diyorsun be hanım?" diye sordu.

"Bana bak adam, güneşi ve ayı doğdurtmadan içim rahat etmeyecek,
anladın mı?" diyen kadın, kocasına öyle bir baktı ki, adamın tüyleri
diken diken oldu.

"Hadi hemen oraya git, ben de Tanrı olmak istiyorum.

"Yapma, hanım!" diyen adam, karısının ayaklarına kapandı. "Balık
böyle bir şey yapamaz; imparator, hatta papa yapabilir, ama bunu
yapamaz! Lütfen, kendine gel ve papa olarak kal!"

Kadın kızgınlıktan küplere bindi; saçları havaya dikilerek darmadağın
oldu; iç çamaşırlarını parçaladı ve kocasına bir tekme atarak,
"Dayanamayacağım, artık daha fazla dayanamayacağım" diye haykırdı.
"Sen hemen gidiyor musun, yoksa..."

Adam pantolonunu giydi ve oradan deliler gibi kaçıp uzaklaştı.

Dışarıda müthiş bir fırtına ve yağmur vardı; insan kendi ayaklarını bile
göremiyordu. Evler ve ağaçlar rüzgârın etkisiyle yıkılmak üzereydi.
Dağlar yerinden oynuyor, kayalıklar göle yuvarlanıyordu.

Derken gökyüzü kapkara kesildi; yağmur yağıyor, şimşek çakıyordu; kule
yüksekliğindeki dalgalar, uçlarında köpüklerin oluştuğu dağları
andırıyordu.

Adam avazı çıktığı kadar bağırdıysa da kendi sözlerini bile işitemedi:

Pisi, pisi, gel beri,
Sakın gitme beri;
Beni karım gönderdi,
'Bana bir şey iste!' dedi.

"Neymiş istediği peki?" diye sordu balık.

"Ah, sorma!" dedi adam, "Bu kez yüce Tanrı gibi olmak istiyor."

Aldığı cevap şöyle oldu: "Sen eve git, şimdi o artık eski barakasında
oturuyor."

O ikisi bugün hâlâ o barakada yaşıyorlar işte!
