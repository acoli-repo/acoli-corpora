# author: Gebrüder Grimm
# source: tbc
# url: https://www.grimmstories.com/tr//grimm_masallari/elsiz_kiz
# note: copyright of translation tbc

## Elsiz Kız 

Bir değirmenci zamanla fakir düştü ve elinde değirmeniyle bir elma
ağacından başka bir şey kalmadı. Günün birinde odun toplamak için ormana
gitti. Orada daha önce hiç görmediği bir adamla karşılaştı. Adam ona,
"Ne diye odun kesmekle uğraşıyorsun, değirmenin arkasında duranı bana
vereceğine dair bir kâğıt imzalarsan seni zengin ederim!" dedi.
"Değirmenin arkasında elma ağacından başka ne var ki?" diye düşünen
değirmenci kâğıdı imzaladı. Adam gülerek "Uç yıl sonra gelip bana ait
olan şeyi alacağım!" dedi.
Değirmenciyi eve döndüğünde karısı karşıladı. "Baksana bey, evimize bu
zenginlik nereden geldi? Her tarafta sandık var ve hepsinin içi tıka
basa dolu; buraya hiç kimse girmedi, peki nasıl oldu bu iş?" diye
sordu.
Adam cevap verdi: "Bunu ormanda rastladığım adam yaptı. Bana büyük bir
hazine verecekmiş. Buna karşılık ben ona evin arkasında duran şeyi
vereceğime dair bir kâğıt imzaladım. Orada elma ağacından başka bir şey
yok. Onu versek ne çıkar ki?"
"Eyvah" dedi kadın, "O adam şeytandı. Elma ağacını kastetmedi, o
sırada evin arkasında duran, sonra avluya geçen kızımızı kastetti."
Değirmencinin kızı çok güzel, çok namuslu ve çok dindardı. Şeytanın onu
alma zamanı gelip çattığında elini yüzünü yıkayarak etrafına tebeşirle
bir daire çizdi.
Şeytan o gün erkenden çıkageldi, ama dairenin içine giremedi. Öfkeyle
değirmenciye çattı ve "Kızının eline su değmesin, yoksa etkili
olamıyorum!" dedi.
Değirmenci korktu ve söyleneni yaptı.
Ertesi sabah şeytan yine geldi; ama kız ellerini kutsanmış suyla yıkamış
ve arınmıştı. Şeytan yine ona yaklaşamayınca değirmenciye bağırdı: "Kes
onun ellerini, yoksa ona hiç yaklaşamayacağım!"
Değirmenci çok korktu ve şöyle cevap verdi: "Kendi kızımın ellerini
nasıl keserim ben!"
Şeytan tehdit savurdu: "Bunu yapmazsan onun yerine seni alır giderim,
çünkü sen bana aitsin artık!"
Değirmenci çok korkarak sözünü tutacağını söyledi. Kızının yanma
vararak, "Bak kızım, senin her iki elini kesmezsem şeytan gelip beni
alacakmış. Ben de çok korktum ve ona söz vermiş bulundum. Bana yardım et
ve sana kötülük ettimse beni affet!" dedi.
"Babacığım, ben senin çocuğunum. Ne istersen onu yap!" diyen kız
ellerini uzattı ve onları kestirtti.
Şeytan üçüncü kez çıkageldi, ama kız o kadar uzun zaman ağlayıp gözyaşı
döktü ki, eli yüzü sırılsıklam oldu ve böylelikle arındı!
Bunun üzerine şeytan da yumuşadı ve kızın üzerindeki tüm haklarını
kaybetti.
Değirmenci kızına, "Senin sayende çok zengin oldum. Şimdi söyle, sana
ne istersen alayım" dedi.
"Ben burada artık duramam, gideceğim. Nasıl olsa bana acıyan çıkar!"
diye cevap verdi kız.
Gün ağarırken kesik ellerini sırtına bağlayarak yola çıktı ve gece
oluncaya kadar bütün gün yürüdü.
Derken bir saray bahçesine geldi. Ay ışığında bu bahçenin meyve
ağaçlarıyla dolu olduğunu gördü. Ama bahçeye giremedi, çünkü bahçenin
etrafı suyla çevriliydi. Bütün gün yol aldığı ve ağzına tek bir lokma
koymadığı için karnı çok acıkmıştı. "Şu bahçeye girebilsem de biraz
meyve yiyip açlığımı gidersem!" diye düşündü. Yere diz çökerek
Tanrısına yalvardı.
Derken gökten bir melek inerek ona sudan geçmesi için bir savak yaptı;
böylece çimler kurudu ve kız onların üstünden yürüyerek bahçeye girdi.
Melek de onunla birlikte geldi.
Kız bir armut ağacı gördü, ama üzerindeki armutlar sayılıydı. Ağaca
yaklaştı, açlığını gidermek için armutlardan birini kopardı; daha
fazlasını değil!
Bahçıvan bunu gördü, ama kızın yanındaki meleği fark edince kızın cin
olduğunu sanarak sustu. Ne birini çağırdı ne de cinle konuştu. Kız da
armudu yiyerek karnını doyurduktan sonra bir çalılığa saklandı.
Ertesi sabah kral bahçeye inerek armutları saydı ve armutlardan bir
tanesinin eksildiğini gördü. Bahçıvana eksik armudun nerede olduğunu
sordu. Ağacın dibine de düşmemişti, ortada yoktu işte!
Bunun üzerine bahçıvan, "Dün gece bir cin geldi, elleri yoktu; armudu
ağzıyla koparıp yedi" dedi.
"Peki bu cin suyu nasıl aştı? Armudu yedikten sonra nereye gitti?"
diye sordu kral.
"Gökten beyazlara bürünmüş bir melek indi. Bir savak yaptı, sular
çekildi; böylece cin çimlere basa basa bahçeye girdi. Bu yüzden korktum;
soru soramadım, kimseye de seslenemedim" diye cevap verdi bahçıvan.
"Söylediklerin doğruysa bu gece nöbete ben geçeceğim" dedi kral.
Hava kararınca kral bahçeye indi. Yanında da bir papaz vardı; cinle o
konuşacaktı. Üçü birlikte ağacın altına oturarak dikkat kesildiler.
Kız tam gece yarısı saklandığı çalılıktan çıkarak armut ağacına yanaştı
ve ağzıyla bir armut kopardı; yanında da beyazlara bürünmüş melek
vardı.
Papaz öne çıkarak seslendi: "Seni Tanrı mı gönderdi, yoksa bu dünyanın
adamı mısın? Cin misin, insan mısın?"
Kız cevap verdi: "Ben cin değilim, zavallı bir kızım. Herkesin terk
ettiği, ama Tanrı'nın yalnız bırakmadığı bir kızım ben."
"Seni herkes yalnız bırakmışsa, ben bırakmam!" diyen kral onu alarak
sarayına götürdü. Kız o kadar namuslu ve o kadar güzeldi ki, kral ona
hemen âşık oldu. Ona gümüşten eller yaptırttı, sonra da onunla evlendi.
Bir yıl sonra kral savaşa gitmek zorunda kaldı. Gitmeden önce genç
kraliçesi için annesine şöyle emretti: "Loğusa olursa ona iyi bak ve
bana hemen bir mektupla bildir!"
Nitekim kraliçe bir oğlan doğurdu. Kralın yaşlı annesi bu sevinçli
haberi krala mektupla bildirdi. Haberci yola çıktı, ama uzun bir yol kat
ettikten sonra bir dere kenarında biraz dinlendi. Bu sırada şeytan
çıkageldi ve mektubu bir başkasıyla değiştirdi; ikinci mektupta
kraliçenin dünyaya bir ucube getirdiği yazılıydı. Kral dehşet içinde
kaldı, çok üzüldü ve cevap olarak kendi gelinceye kadar kraliçeye iyi
bakmalarını yazdı.
Bu mektubu alan haberci yola çıktı, ama aynı yerde yine dinlenip uyuya
kaldı. Şeytan yine ortaya çıktı, mektubu yine değiştirdi; bu mektupta
kraliçenin çocuğuyla birlikte öldürülmesi isteniyordu.
Kralın yaşlı annesi ağlamaya başladı; yok yere suçsuzların kanı
akıtılacaktı! O gece bir dişi geyik yakalattı, gözlerini ve dilini
çıkarttıktan sonra onları sakladı. Sonra kraliçeye dönerek, "Seni
kralın emrettiği gibi öldürtmem, ama burada daha fazla kalamazsın. Al
çocuğunu buralardan uzaklaş ve sakın geri dönme!" dedi.
Çocuğu annesinin sırtına bağladı ve zavallı kraliçe ağlamaklı gözlerle
oradan ayrıldı. Koskocaman, balta girmemiş bir ormana vardı; diz çökerek
Tanrısına yalvardı. Derken Tanrının bir meleği gökten inerek onu,
üzerinde "Burada oturan herkes özgürdür" yazılı ufacık bir eve
götürdü. Evin içinden beyazlara bürünmüş genç bir bakire çıktı ve "Hoş-
geldiniz kraliçem!" diyerek onu karşıladı. Sırtına bağlı olan çocuğu
çözdü ve emzirmesi için ona verdi, sonra bebeği alıp minicik yatağına
yatırdı.
"Kraliçe olduğumu nereden biliyorsunuz?" diye sordu genç anne.
"Ben bir meleğim. Beni Tanrı gönderdi; sana ve bebeğine bakmam için!"
diye cevap verdi beyazlı kadın.
Genç kraliçe bu evde yedi yıl yaşadı; kendisine iyi bakıldı ve dini
bütün olduğu için Tanrı'nın inayetiyle kesik elleri yeniden çıktı.
Sonunda kral savaştan döndü ve ilk iş olarak karısını ve çocuğu görmek
istedi. Ama yaşlı annesini ağlar buldu.
"Sen ne kötü kalpli adamsın! Nasıl bir mektup yazdın bana? İki tane
masumu öldürteymişim!" diyerek şeytanın değiştirdiği mektupları
gösterdi. "Ben de ne emrettinse onu yaptım!"
Kanıt olarak da ona geyiğin dilini ve gözlerini gösterdi. Bunun üzerine
kral, ölen karısı ve oğlu için hüngür hüngür ağlamaya başlayınca annesi
onun bu haline acıdı.
"Hadi hadi sevin, o yaşıyor. Ben bir dişi geyik bulup onun diliyle
gözlerini çıkarttım; çocuğunu da eşinin sırtına bağlayıp onları
gönderdim. Bana bir daha geri dönmeyeceğine dair söz verdi, çünkü sen
çok kızmıştın!" dedi.
"Gece gündüz demeden yollara düşeceğim. Sevgili karımı ve çocuğumu
buluncaya kadar ne yiyeceğim ne de içeceğim! Umarım şimdiye kadar
açlıktan ölmemişlerdir!" diye cevap verdi kral.
Yedi yıl boyunca onları her taşın altında, her mağarada aradı.
Bulamayınca da öldüklerini sandı. Bu süre içinde yemedi içmedi, ama
Tanrı onu hayatta tuttu. Sonunda büyük bir ormana geldi. Orada ufacık
bir ev buldu; kapısının üzerindeki tabelada "Burada oturan herkes
özgürdür" yazıyordu. Derken evin içinden beyazlara bürünmüş bakire
çıktı. Kralın elinden tuttu ve "Hoşgeldiniz kral hazretleri!" diyerek
ona nereden geldiğini sordu.
"Yedi yıldan beri dolaşıp duruyorum, karımla çocuğumu arıyorum, ama bir
türlü bulamıyorum" diye cevap verdi kral.
Melek ona yiyecek içecek bir şeyler verdiyse de kral istemedi. O kadar
yorgundu ki, sadece dinlenmek istiyordu. Yüzüne bir örtü çekti.
Bunun üzerine melek, 'Acıçekenler' adını taktığı kraliçe ve oğlunun
bulunduğu odaya geçti ve kadına "Çocuğunu al, dışarı çık, kocan
geldi!" dedi.
Kadın kocasının bulunduğu odaya girdi. Bu sırada kralın yüzündeki örtü
yere düştü. Kadın oğluna, "Acıçeken, örtüyü yerden al, yine babanın
yüzüne ört!" dedi. Çocuk istenileni yaptı.
Bu sırada kral uyanıverdi ve yine örtüyü düşürdü. Bu kez oğlanın sabrı
tükendi ve "Anneciğim, ben nasıl babamın yüzünü örtebilirim? Benim bu
dünyada babam yok ki! Ben şimdiye kadar baba olarak gökteki Tanrı'yı
tanıyorum. Sen bana en sevgili babamızın gökteki Tanrı olduğunu
söylememiş miydin? Bu yabancı adam kim, ne bileyim ben! Benim babam
değil bu" dedi.
Bunları işiten kral doğrularak kadına kim olduğunu sordu. "Ben senin
karınım, bu da senin oğlun 'Acıçeken!' " diye cevap verdi kadın.
Kral onun ellerine bakarak "Benim karımın elleri gümüştendi" dedi.
Karısı cevap verdi: "Tanrı bana acıdı ve ellerimi geri verdi" dedi.
Yan odadan gümüş ellerini alıp getirerek ona gösterdi. O zaman kral
karşımdakilerin gerçekten kendi karısıyla oğlu olduğunu anladı ve
"Şimdi içim rahat etti!" dedi.
Ve hep birlikte yaşlı annesinin evine gittiler. Herkes bayram etti. Kral
ve kraliçe bir kez daha düğün yaptılar ve ömürlerinin sonuna kadar da
mutlu yaşadılar.
