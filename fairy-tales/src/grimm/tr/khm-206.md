# author: Gebrüder Grimm
# source: tbc
# url: https://www.grimmstories.com/tr//grimm_masallari/tanri_yemegi
# note: copyright of translation tbc

## Tanrı Yemeği 

Vaktiyle iki kız kardeş vardı; biri çok zengindi, ama çocukları yoktu;
öbürüyse çok fakirdi, ama beş çocuğu vardı. Yani çocuklarını
doyuramayacak kadar fakirdi. Bu yüzden kardeşinin yanma vararak şöyle
dedi: "Çocuklarım açlıktan ölüyor. Sen zenginsin, bana bir parça ekmek
versene!"

Ama bu çok zengin kadın acımasızdı. "Bende de yok ki, sana vereyim"
dedikten sonra küfrederek kardeşini kovdu.

Bir süre sonra zengin kadının kocası eve döndü; ekmek kesmek istediyse
de daha İlk dilimde ekmeğin içinden kan fışkırdı. Karısı bunu görünce
çok korktu ve kocasına olan bitenleri anlattı.

Adam hemen yerinden fırlayarak baldızına yardım etmek için yola çıktı.
Ama zavallı dulun kapısından içeri girince onu dua eder vaziyette gördü.
Kadın çocuklarından en küçük ikisini kucağına almıştı, diğer üçü
ölmüştü!

Adam ona yiyecek bir şeyler sundu, ama kadın "Tanrının yemeğinden
başkasını istemeyiz! Tanrı üçünü doyurdu, bizim duamızı da kabul
edecektir herhalde" diye cevap verdi.

Bu sözler ağzından çıkar çıkmaz her iki çocuk son nefesini verdi.
Kadının kalbi bunu kaldıramadı, olduğu yere yığılarak öldü.
