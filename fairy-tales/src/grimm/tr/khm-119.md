# author: Gebrüder Grimm
# source: tbc
# url: https://www.grimmstories.com/tr//grimm_masallari/yedi_kahraman
# note: copyright of translation tbc

## Yedi Kahraman 

Bir zamanlar yedi kafadar vardı; birincisinin adı Bay Schuiz'du;
İkincinin Jackli, üçüncünün Marli, dördüncünün Jergli, beşincinin
Michael, akıncının Hans ve yedincinin Veitli'ydi.

Bunlar hep birlikte dünyayı dolaşmaya, macera yaşamaya ve büyük işler
başarmaya karar verdiler.

Başlarına bir şey gelmemesi için silahlandılar. Ne var ki, yegâne
silahları çok sağlam, çok uzun bir mızraktı!

Bu mızrağı yedisi birden yakaladı; en önde en soğukkanlısı, en
delikanlısı -ki, bu Bay Schulz olmalıydı- yürüyor ve diğerleri onun
peşinden geliyordu; en arkadan da Veitli.

Uzun bir yol kat ettikten sonra harman zamanı bir köye vardılar. Orada
gecelemek zorunda kaldılar. Çünkü hava kararmıştı ve çimlerin üzerinde
koskoca bir bok böceği vardı, ayrıca az ilerde çalılıkların arkasında
bir eşek arısı düşmanca vızıldamaktaydı.

Bay Schulz çok korktu ve mızrağı elinden bıraktı. Ecel terleri dökmeye
başladı ve arkadaşlarına, "Davul sesi duyuyorum" diye seslendi.

Onun arkasında, mızrağı tutmakta olan Jackli-burnuna ne kokusu geldiyse
bilmem-şöyle söylendi: "Ben barut ve çakmaktaşı kokusu alıyorum;
kalıbımı basarım."

Bunun üzerine Bay Schulz kaçmaya yeltendi ve çalılıkların üstünden
atlayıverdi. Ama o sırada harman biçmekte olan köylünün yere bıraktığı
bir tırmığın dişlerine ayaklarıyla düşünce tırmığın sapı yüzüne çarptı.
Bu, hatırı sayılır bir darbeydi!

"Aman! Aman!" diye bağırdı Bay Schulz. "Beni esir alın, teslim
oluyorum, teslim oluyorum!"

Altı kafadar da, "Sen teslim olursan ben de olurum, sen teslim olursan
ben de olurum" diye bağrışmaya başladılar.

Ancak kendilerini bağlayıp götürecek bir düşman falan olmadığını görünce
tongaya düştüklerini anladılar. Bu olayı başkalarının duyup kendileriyle
alay etmemeleri için aralarında yemin ettiler. Bu konuda hiç kimseye
hiçbir şey söylemeyeceklerdi; yeter ki birinin çenesi açılmasın!

Böylece yollarına devam ettiler. Başlarına gelecek ikinci felaket
ilkiyle ölçülemezdi doğrusu.

Nitekim günlerce yürüdükten sonra nadasa bırakılmış bir tarlaya
geldiler. Burada bir tavşan güneşleniyordu ve uyuyakalmıştı. Kulaklarını
dikmişti, camlaşmış gözleri gökyüzüne bakıyordu. Vahşi hayvanın bu
görünüşü hepsini korkuttu; bu tehlikeden nasıl kurtulsak diye kafa
kafaya verdiler. Kaçmaya kalksalar olmazdı! Canavar peşlerine düşebilir
ve onları yutabilirdi!

Sonunda şu karara vardılar: "Büyük ve tehlikeli bir savaşa
başlamalıyız. İlk hücumu başlattık mı kazandık demektir" diyerek hepsi
birden mızrağa sarıldı.

Bay Schulz en başta olmak istedi; Veitli'ye cesaret geldi ve şöyle
seslendi:

Sapla şu mızrağı kafadarlar adına,
Kır düşmanın gücünü, rezil olma ona buna.

Hans da onu destekledi:

Haklısın dostum, yakala düşmanı,
İsterse yansın canı.

Michael da seslendi:

Korkma, için korkuyla da dolsa,
Karşındaki Şeytan bile olsa!

Sıra Jergli'ye geldi, o şöyle dedi:

Bu Şeytan değilse, anasıdır,
Anası değilse babasıdır.

Marli'nin aklına bir şey geldi ve Veitli'ye dönerek şöyle dedi:

Hadi Veitli, kalk hücuma,
Ben arkandayım, hiç gocunma!

Ama Veitli kulak asmadı; bunun üzerine Jackli şöyle dedi:

Bay Schulz saldırsın önce;
Bu şeref ona ait bence!

Derken Bay Schulz cesareti ele alarak şişindi:

Tartışmayı bırakın artık,
Boş laflardan hep bıktık.

Derken hep birlikte canavarın üzerine yürüdüler. Bay Schulz haç
çıkardıktan sonra "Tanrı bizi korusun!" diye haykırdı. Ama tüm
bunların bir faydası olmayınca, düşmana gitgide yaklaştı ve korku içinde
"kış! kış! kışşş!" diye bağırdı.

Tavşan uykusundan uyandı ve çok korktu; sıçrayarak oradan kaçtı.

Bay Schulz onun kaçtığını görünce sevinçle haykırdı:

Dostum Veitli, bir tavşana kandık,
Hepimiz onu canavar sandık.

Ve yedi kafadar başka macera aramaya çıktı. Derken yolları bir bataklığa
düştü.

Çamurlu, derin, üzerinde köprü bulunmayan, ıssız bir bataklıktı bu ve o
yörede bu bataklığı hep gemilerle aşıyorlardı.

Yedi kafadarın bundan haberi olmadığı için, bataklığın öbür yakasında
çalışmakta olan bir adama karşıya nasıl geçeceklerini sordular.

Adam uzaktan ne onları doğru dürüst duyabildi, ne de konuştukları dili
anladı; kendi dilinde "Vat? Vat?" diye sordu ki, bu "Ne? Ne?"
anlamdaydı.

Bay Schulz, "Anladım, geliyorum. Vat-vat!" diye cevap verdi. Öncülüğü
ele alarak adama doğru ilerledi. Ama çok geçmeden çamura saplandı,
derindeki dalgaların etkisine kapılarak sürüklendi, ama rüzgâr, onun
şapkasını karşı sahile doğru uçurdu; şapkanın üstüne bir kurbağa sıçradı
ve "vat! vat!" diye bağırınca altı kafadar, "Bay Schulz bizi
çağırıyor, o karşı sahile 'vat' yaptı; biz niye yapmayalım?" dediler.
Ve hep birlikte suya daldılar... ve doğal olarak boğuldular. Yani bir
kurbağa yüzünden altısı da öldü. Yedi kafadardan eve dönen olmadı.
