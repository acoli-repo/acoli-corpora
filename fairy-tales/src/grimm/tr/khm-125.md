# author: Gebrüder Grimm
# source: tbc
# url: https://www.grimmstories.com/tr//grimm_masallari/seytan_ve_ninesi
# note: copyright of translation tbc

## Şeytan ve Ninesi 

Bir zamanlar kral büyük bir savaşa girmişti, ama askeri azdı; çünkü
onlara az para veriyordu, yani bununla geçinemezlerdi. Bir gün üç tane
asker baş başa vererek ordudan kaçmayı düşündüler. Biri şöyle dedi:
"Ama bizi yakalarlarsa darağacını boylarız! Ne yapsak ki?" Öteki,
"Karşıda bir buğday tarlası var, orada saklanırız. Kimse bizi bulamaz,
çünkü askerlerin oraya girmesi yasak; ertesi gün de oradan kaçar
gideriz" diye cevap verdi.
Tarlaya girdiler, ama ordu yer değiştirmeyince orada kalıp saklandılar.
İki gün iki gece buğdayların arasında kaldılar, ama karınları o kadar
acıktı ki, nerdeyse açlıktan öleceklerdi. Ama dışarı çıksalar yüzde yüz
öleceklerdi!
"Anlaşılan buradan kaçamayacağız" diye konuştular. Derken ağzından
alevler fışkıran bir canavar yavaşça yanlarına indi gökten ve onlara
neden burada saklandıklarını sordu. Onlar şöyle cevap verdi:
"Biz üç askeriz; ordudan kaçtık, çünkü çok az para alıyorduk. Ama şimdi
burada hep böyle kalırsak açlıktan öleceğiz; dışarı çıkarsak bizi
yakalayıp darağacında sallandırırlar!" - "Yedi yıl benim hizmetimde
kalırsanız sizi kimse görmeden askerlerin arasından geçiririm" dedi
canavar.
"Başka çaremiz yok, kabul edelim" diye aralarında karar aldı
askerler.
Bunun üzerine canavar onları pençeleriyle alıp havalandı ve karargâhın
üzerinden geçip kimse görmeden yine yere bıraktı. Aslında bu canavar
Şeytan'dan başka biri değildi! Askerlere küçük bir kamçı vererek:
"Bunu ne kadar şaklatırsanız size o kadar altın para yağar; bununla
krallar gibi yaşarsınız, atlarınız olur, arabalarınız olur, ama yedi yıl
sonra bana ait olacaksınız!" diyen canavar onlara bir defter uzattı;
her üçü de bunu imzaladı.
"Benim olacaksınız" diye devam etti, "Ama size vereceğim bilmeceyi
çözerseniz yine özgür kalırsınız, yani üzerinizde artık hiç etkim
kalmaz."
Böyle söyleyen canavar uçup gitti.
Üç asker kamçıyla yola çıktılar; artık sayılamayacak kadar çok paraları
vardı; kendilerine yeni ve pahalı giysiler yaptırıp bütün dünyayı
dolaştılar. Nereye gitseler orada vur patlasın çal oynasın, yediler
içtiler, ama kimseye bir kötülükleri dokunmadı.
Zaman çabuk geçti. Yedinci yılın sonuna doğru askerlerden ikisini bir
korku aldı, ama en gencinin bir şeye aldırış ettiği yoktu.
"Korkmayın yahu, ben bu aklı peynir ekmekle yemedim, bilmeceyi
çözerim!" dedi.
Tarlaya gidip oturdular, ama ikisinin suratı asıktı. Derken yaşlı bir
kadın çıkagelerek onların neden böyle üzgün olduklarını sordu.
"Niye soruyorsun ki, nasılsa bize yardım edemezsin" dediler.
"Belli olmaz" dedi yaşlı kadın, "Anlatın bakayım, nedir derdiniz?"
Bunun üzerine nasıl yedi yıl boyunca Şeytanın hizmetinde olduklarını,
onun kendilerine nasıl dünyanın parasını verdiğini, ama yedi yıl sonra
kendilerine verilecek bilmeceyi çözemedikleri takdirde nasıl ona teslim
olacaklarına dair sözleşme imzaladıklarını anlattılar.
Yaşlı kadın, "Yardım istiyorsanız içinizden biri ormana gitsin, orada
yıkılmak üzere olan kayalık bir mağara görecek. Onun içine girsin, o
zaman aradığı yardımı bulacaktır" dedi.
İki üzgün asker, "Bunun bize bir yararı olmaz" diyerek oturdukları
yerde kaldılar. Ama üçüncüsü, yani neşeli olanı yola çıktı; ormana
vardı, kayalık mağarayı buldu. Mağaranın içinde çok, ama çok yaşlı bir
kadın oturmaktaydı. Bu, Şeytan'ın ninesiydi! Kadın ona nerden geldiğini
ve burda ne aradığını sordu.
Oğlan ona olan bitenleri anlattı; kadın ondan hoşlandı ve yardım etmek
istedi. Mutfaktaki kocaman bir taşı kaldırdı, altı mahzendi.
"Şimdi şurda saklan! Tüm konuşulanları işiteceksin. Sessiz ol ve sakın
yerinden kıpırdama. Canavar buraya gelince ben kendisine bilmeceyi
soracağım; o bana bunu söyler; sen onun vereceği cevaba dikkat et!"
Tam gece yarısı canavar uçarak geldi ve yemek istedi.
Ninesi sofrayı hazırladı, yiyecek içecek getirdi; canavarın keyfi yerine
geldi. Birlikte yiyip içtiler. Kadın laf arasında ona gününü nasıl
geçirdiğini, kaç tane ruh satın aldığını sordu.
"Bugün pek verimli geçmedi" diye cevap verdi Şeytan. "Ama elimde üç
tane asker var, onlar garantide!"
"Yaa, üç asker" dedi yaşlı kadın, "Ama kaçabilirler."
Şeytan alaylı alaylı: "Onlar artık benim sayılır, çünkü onlara asla
çözemeyecekleri bir bilmece soracağım" dedi.
"Neymiş o bilmece?" diye sordu kadın.
"Söyleyeyim sana. Cehennemdeki yemekleri, Kuzey Denizi'nde yatan uzun
kuyruklu ölü bir maymun kızartması olacak, bir balinanın kaburga
kemiğinden yapılma gümüş kaşık kullanacaklar ve bardakları da içi
oyulmuş bir at bacağından yapılmış olacak. Bunları bilmeleri
gerekecek."
Ve Şeytan yatmaya gidince yaşlı ninesi taşı kaldırarak askeri dışarı
çıkardı.
"İyice dikkat ettin mi?" diye sordu.
"Evet, ettim; bu bana yardımcı olacaktır" dedi oğlan ve başka bir
yoldan, başka bir pencereden atlayarak hemen arkadaşlarının yanına
döndü. Onlara yaşlı ninenin kurnazlığını, Şeytanın ağzından nasıl
bilmecenin cevabını aldığını falan anlattı.
Hepsinin neşesi yerine geldi; kamçıyı şaklattıkları gibi o kadar bol
paraya kavuştular ki, dünya yerinden oynadı.
Yedi yıl sona erdiğinde Şeytan elindeki defterle çıkageldi ve:
"Sizi şimdi cehenneme götüreceğim; orada nasıl bir yemekle
karşılaşacaksınız, söyleyin bakalım! Bilirseniz serbest kalacaksınız
kamçı da sizin olacak!" dedi.
Birinci asker, "Kuzey Denizi'nde uzun kuyruklu ölü bir maymun
yatmakta; onun kızartmasını yiyeceğiz" diye cevap verdi.
Şeytan bozuldu. "Hm! Hm! Hm!" diye homurdandıktan sonra ikinci askere
sordu:
"Kaşıklarınız nasıl olacak?"
"Bir balinanın kaburgasından yapılmış gümüş bir kaşık olacak."
Şeytan surat astı ve yine üç kez homurdandı: "Hm! Hm! Hm!" Sonra
üçüncüye sordu:
"Şarap bardağınız nasıl olacak?"
"Yaşlı bir at ayağından yapılmış olacak."
Şeytan öyle bir haykırdı ki! Çünkü artık üç asker üzerindeki etkisini
tamamen yitirmişti!
Üç asker kamçıyı şaklattıkları gibi yine bol paraya kavuştu.
Ve ömürlerinin sonuna kadar da mutlu yaşadılar.
