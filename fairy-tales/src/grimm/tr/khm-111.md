# author: Gebrüder Grimm
# source: tbc
# url: https://www.grimmstories.com/tr//grimm_masallari/usta_avci
# note: copyright of translation tbc

## Usta Avcı 

Bir zamanlar genç bir oğlan vardı, meslek olarak çilingirlik öğrenmişti.
Bir gün babasına artık dünyayı dolaşmak istediğini söyledi. Babası,
"Buna sevindim, iyi fikir!" dedi. Bu seyahat için ona para da verdi.
Oğlan yola çıkarak kendine iş aradı. Çilingir olarak hiçbir yerde dikiş
tutturamayınca avcılığa merak sardı. Derken günün birinde yeşil elbiseli
bir avcıyla karşılaştı; adam ona nereden gelip nereye gittiğini sordu.
Oğlan çilingir olduğunu, ama artık mesleğinden hoşlanmadığını, avcılığı
öğrenmek istediğini söyleyerek kendisini yanına alıp alamayacağını
sordu.
"Benimle gelmek istersen olur!" dedi avcı.
Oğlan onunla gitti, yıllarca yanında çalışarak avcılığı öğrendi. Avcı
ona ödül olarak bir av tüfeği verdi; öyle özel bir tüfekti ki bu, insan
onunla her attığını vuruyordu. Ve oğlan vedalaştıktan sonra oradan
ayrıldı.
Oğlan koskoca bir ormana geldi, öyle ki bir günde öbür ucuna varamadı.
Akşam olunca vahşi hayvanlardan korunmak için bir ağaca çıktı. Gece
yarısına doğru ta uzakta sanki ufak bir ışık gördü. Ağaç dalları
arasında ışığın geldiği yönü saptadı. Sonra başındaki şapkayı o yöne
doğru fırlattı. Böylece ağaçtan indikten sonra gideceği yolu belirledi.
Sonra ağaçtan inerek dosdoğru yürüyüp şapkasını buldu ve başına geçirdi.
Yürüdükçe ışık büyüdü ve iyice yaklaştığında koskocaman bir ateş
yakıldığını gördü. Bu ateşin başında üç tane dev şişe geçirilmiş bir
öküz kızartıyordu. Bir tanesi, "Şunun tadına bakayım, iyi kızarmış
mı?" diyerek bir parça et kesip ağzına yaklaştırdı. Ama aynı anda avcı
devin elindeki eti vurup yere düşürdü.
Dev, "Rüzgâr savurdu" diye homurdanarak bir parça daha aldı. Tam
ağzına atacağı sırada avcı onu da vurup yere düşürdü. Bu kez dev,
yanında oturana bir tokat atarak, "Ne diye benim etimi alıyorsun?"
diye öfkeyle söylendi.
"Ben almadım, keskin bir nişancı ateş etti herhalde" diye cevap
verdi.
Dev üçüncü parçayı ağzına atacakken olmadı, o da yere düştü, çünkü avcı
yine ateş etmişti. Bu kez devler, "Bu adam müthiş bir nişancı, işimize
yarayabilir" dediler ve "Nişancı, gel ateş başına, yemek ye! Sana bir
şey yapmayacağız!" diye seslendiler.
Oğlan yanaşarak kendisinin usta bir avcı olduğunu ve her attığını
vurduğunu anlattı. Devler kendileriyle gelirse rahat edeceğini
söylediler. Ormanın dışında büyük bir nehir varmış, nehrin başında da
bir kule; o kulede bir prenses kalıyormuş. Niyetleri onu kaçırmakmış!
"Olur!" dedi oğlan. "Onu kaçırıldı bilin!"
Devler devam etti: "Ama bu iş o kadar kolay değil! Avluda bir köpek
var, kim yanına yaklaşırsa havlamaya başlıyor. Kuledeki muhafızlar da
hemen uyanıyor. Bu yüzden biz yaklaşamıyoruz. Sen o köpeği vurabilir
misin?"
"Bu iş benim için çocuk oyuncağı!" dedi oğlan. Bir kayığa binerek
kuleye yaklaştı. Karaya ayak basar basmaz köpek ona doğru koşmaya
başladı; tam havlayacakken oğlan tüfeğini omuzladığı gibi ateş etti ve
hayvanı öldürdü.
Devler bunu görünce sevindi, artık prensesi ele geçirdik diyorlardı. Ama
avcı oğlan önce bu işi nasıl yapabileceğini görmek için devlere dışarıda
beklemelerini, kendilerini daha sonra çağıracağını söyledi. Sonra kuleye
girdi. Her taraf sessizdi, herkes mışıl mışıl uyuyordu.
Birinci odaya girdiğinde duvarda asılı bir pala gördü; saf gümüşten
yapılmıştı ve üzerinde altın harflerle kralın ismi yazılıydı. Palanın
önündeki masada mühürlü bir mektup vardı; açıp okudu. Kim bu palayı
alırsa karşısına her çıkanı öldürebilirdi!
Palayı duvardan alarak kuşandı ve sonra içinde prensesin uyumakta olduğu
ikinci odaya girdi. Kız o kadar güzeldi ki, oğlan durup ona baktı ve
sanki nefesi kesildi. Kendi kendine "Bu güzel kızı nasıl devlere
veririm ben! Zaten niyetleri kötü!" diye söylendi. Etrafına bakındı,
yatağın altında bir çift terlik vardı. Sağ terlikte bir yıldızla kızın
babasının adı, soldakinde yine bir yıldızla kızın adı yazılıydı. Kızın
boynunda altın sırmalı büyük bir ipek atkı vardı; bu atkının sağ
tarafına babasının adı, sol tarafına da kendi adı altın harflerle
işlenmişti.
Avcı eline bir makas alarak atkının sağ yanını keserek zembiline attı,
kralın isminin yazılı olduğu sağ terliği de!
Kız hâlâ uyuyordu, ama üzerinde gecelik vardı. Oğlan bu gecelikten bir
parça keserek zembiline attı; tüm bunları genç kıza hiç elini
dokundurmadan yaptı. Sonra oradan ayrıldı ve kızı hiç rahatsız etmeden
uyumaya bıraktı. Dış kapıya vardığında devler onu beklemekteydi. Oğlanın
kızı beraberinde getirdiğini sandılar, ama o içeri girmeleri için
seslendi. Kızı kaçırdığını, ama kapıyı açamadığını anlattı. Onlara
şuradaki delikten geçip içeri girmelerini söyledi.
Birinci dev o delikten kafasını uzatınca oğlan elini onun saçlarına
dolayarak başını içeri çekti ve palasıyla bir vuruşta kafasını uçurdu.
Sonra ikinci deve seslendi, onun da aynı şekilde kafasını kesti. Sonra
da üçüncüyü hakladı. Kızı düşmanlarından kurtardığı için çok
seviniyordu. Üç devin de dillerini keserek zembiline attı.
"Gidip babama anlatayım neler yaptığımı, ondan sonra da şansımı yine
denemek için yola çıkarım!" diye aklından geçirdi.
Kuledeki kral uyanıp ölmüş devleri görünce kızının yatak odasına koşarak
onları kimin öldürdüğünü sordu.
"Ne bileyim babacığım, ben uyuyordum!" diye cevap verdi kız. Sonra
yataktan kalkıp terliklerini arayınca sağdakinin eksikliğini, boyun
atkısına baktığında sağ yanının kesildiğini ve geceliğini gözden
geçirdiğinde bir kısmının parçalanmış olduğunu gördü.
Kral bütün saray halkını ve muhafızlarını topladı ve kızını kimin
kurtardığını sordu. Derken tek gözlü ve çirkin bir yüzbaşı bunu
kendisinin yaptığını söyledi. Kral o zaman adama kızıyla
evlenebileceğini söyledi. Ama kızı "Babacığım, onunla evlenmektense
dünyanın öbür ucuna giderim; ta ki dermanım kalmayıncaya kadar!" dedi.
Kral ona yüzbaşıyla evlenmeyecekse tüm giysilerini bırakıp köylü
elbisesi giymesini ve sarayı terk etmesini söyledi. Sonra da bir
çömlekçinin yanına gidip çanak çömlek satmasını emretti.
Kız giysilerini çıkararak köylü kıyafetine büründü ve bir çömlekçinin
yanına girerek orada çalışmaya başladı. Adama da gün boyu kazandığı
parayı ona vereceğine dair söz verdi.
Kral bir köşeye çekilip mallarını orada sergileyerek satmasını emretti.
Sonra da çanak çömleğin üzerinden geçerek hepsini paramparça edecek bir
sürü araba gönderdi.
Kız mallarını serer sermez arabalar hepsinin üzerinden geçerek onları
paramparça etti. Kız "Ah Tanrım, ben bunları şimdi nasıl ödeyeceğim?"
diye ağlamaya başladı. Ama kör yüzbaşıyla evlenmek yerine çanakçının
yanına gidip ondan borç çanak çömlek istedi. Adam reddetti ve daha
önceki borçlarını ödemesini istedi.
Bunun üzerine kız, babasının yanına vararak bağırıp çağırdı ve alıp
başını gideceğini söyledi.
Kral, "Senin için ormanda ufak bir ev yaptıracağım. Hep orada
oturacaksın ve her gün pişirdiğin yemekleri insanlara dağıtacaksın, ama
karşılığında para almayacaksın!" dedi.
Ev bittiğinde kapısındaki tabelada şöyle yazılıydı: "Bugün bedava,
yarın parayla."
Bu, avcının da kulağına geldi. Kendi kendine, "Bu tam bana göre;
fakirim, param da yok!" diye söylendi.
Tüfeğini ve içinde vaktiyle saraydan aldığı şeylerin bulunduğu zembilini
sırtlayarak ormana gitti. Uç devin kafasını uçuran palayı da kuşanmıştı.
"Bugün bedava, yarın parayla" levhasının asılı olduğu ufak evi buldu.
Böylece ufak eve girerek biraz yemek istedi.
Güzel kızı görünce de bayağı sevindi, çünkü kız gerçekten çok güzeldi.
Oğlana nereden geldiğini ve nereye gideceğini sordu. Oğlan, "Dünyayı
dolaşıyorum işte!" diye cevap verdi.
Kız ona palayı nerden bulduğunu sordu, çünkü üzerinde babasının adı
yazılıydı. Oğlan da ona "Yoksa sen kralın kızı mısın?" dedi. "Evet"
diye cevap verdi kız. Oğlan "Bu palayla üç devin kafasını uçurdum"
diyerek kanıt olarak zembilinden çıkardığı zilleri, sonra terliği, boyun
atkısını ve geceliğin bir parçasını gösterdi.
Kız çok sevindi ve kendisini kurtaranın o olduğunu anladı. Birlikte
kralın yanına vardılar, onu alarak yatak odasına geçtiler. Kız babasına
kendisini devlerden kurtaranın bu delikanlı olduğunu söyledi. Kral
kanıtları da görünce artık tereddüt etmedi, ama her şeyin nasıl olup
bittiğini de bilmek istedi. Sonra da oğlanı damat olarak kabullendi.
Onu yabancı bir soylu kıyafetine soktular. Kral mükemmel bir ziyafet
verdi. Sofrada prensesin solunda kör yüzbaşı, sağında da avcı oğlan yer
aldı. Yüzbaşı onun yabancı bir misafir olduğunu düşündü.
Neyse, yenildi içildi. Derken kral, yüzbaşıya dönerek bir bilmece sordu:
"Biri çıkıp da üç tane dev öldürdüğünü söylese, ona devlerin dillerinin
nerede olduğu sorulsa, o da devlere baktıktan sonra onların dilsiz
olduğunu iddia etse siz ne dersiniz?"
Yüzbaşı cevap verdi: "Herhalde dilleri yoktu derim."
"Olmaz öyle şey. Her hayvanın dili olur" dedi kral ve yine sordu:
"Aksini iddia edene ne yapardınız?"
"Vücudunu kesip dörde bölerdim" dedi yüzbaşı. Ve böylelikle kendi
cezasını kendi buldu.
Prenses avcıyla evlendi. Oğlan daha sonra anne ve babasını da yanına
aldı. Hep birlikte mutlu yaşadılar. Kralın ölümünden sonra da krallık
onlara kaldı.
