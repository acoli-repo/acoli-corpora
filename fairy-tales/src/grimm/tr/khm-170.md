# author: Gebrüder Grimm
# source: tbc
# url: https://www.grimmstories.com/tr//grimm_masallari/ormandaki_ev
# note: copyright of translation tbc

## Orman Evi 

Issız bir ormanın kenarındaki ufak bir evde karısı ve üç kızıyla
birlikte yaşayan bir oduncu vardı. Bir gün işe gitmeden önce karısına,
"Öğlen yemeğimi büyük kızla ormana gönder, yoksa işimi
bitiremeyeceğim" dedi ve ekledi: "Yolunu şaşırmasın diye yanıma darı
alıp geçtiğim yerlere serpeceğim!" Kız, güneş ormanın üzerinde
yükselirken bir kâse çorbayla yola çıktı. Ama serçeler, tarla kuşları,
ispinozlar, karatavuklar ve isketeler darıların hepsini çoktan yiyip
bitirmişti bile; bu yüzden kız babasının izini bulamadı. İşi şansa
bırakarak yürüdü gitti.

Derken güneş battı ve akşam oldu. Gecenin karanlığında ağaçlar
hışırdamaya başladı, baykuşlar öttü. Kız korkmaya başladı. Uzakta,
ağaçlar arasında bir ışık çarptı gözüne. "Orada birileri oturuyor
olmalı. Herhalde geceyi orada geçirmeme izin verirler" diye geçirdi
aklından. Işığın geldiği eve doğru gidip kapıyı çaldı. "Gir!" diye
seslendi içeriden boğuk bir ses. Kız karanlık bir sofaya girdikten sonra
iç kapıyı çaldı. "Gir dedik ya!" diye seslendi aynı ses. Kız kapıyı
açıp içeri girdiğinde, masa başında oturan çok yaşlı bir adam gördü.
Yüzünü ellerine gömmüştü ve ak sakalı masanın üzerinden ta yere kadar
sarkmıştı. Sobanın yanında üç tane de hayvan vardı; bir tavuk, bir horoz
ve alacalı bir inek. Kız başına gelenleri anlattıktan sonra yaşlı
adamdan yatacak bir yer istedi. Adam şöyle sordu:

Güzel tavuğum,
Güzel horozum,
Alacalı ineğim,
Siz ne dersiniz?

"Duks!" diye cevap verdi hayvanlar. Bu olur anlamına geliyordu.
"Tamam o zaman, git bize akşam yemeğimizi pişir!" dedi yaşlı adam.
Kız mutfakta her türlü malzemeyi buldu ve güzel bir yemek yaptı, ama
hayvanları hiç düşünmedi. Yemek dolu tabakları masaya taşıdı, yaşlı
adamın karşısına geçtikten sonra onu doyurdu.
Kendi karnını da doyurduktan sonra, "Ben de yoruldum, yatıp uyuyacağım.
Yatak nerede?" diye sordu.
Hayvanlar şu cevabı verdi:

Onunla içtin, onunla yedin
Ama bizi hiç düşünmedin,
Bakalım gece nerede yatacaksın?

"Merdivenden yukarı çık, bir odada iki yatak bulacaksın. Onları
havalandır, temiz çarşaf ser; daha sonra ben de gelip yatacağım" dedi
yaşlı adam.
Kız merdivenden çıktı, yatakları havalandırdı, temiz çarşaf serdi, ama
yaşlı adamı beklemeden kendi yattı.
Az sonra yaşlı adam çıkageldi. Elindeki mumla kızın yüzünü aydınlattı,
sonra da başını iki yana salladı. Onun derin uyuduğunu görünce zemindeki
bir kapağı açarak kızı mahzene attı.
Akşam olunca oduncu evine döndü ve kendisini bütün gün aç bıraktığı için
karısına çattı.
"Kabahat bende değil" dedi kadın, "Ben senin yemeğini kızla
gönderdim, yolunu şaşırmış olmalı. Yarın yine gelir."
Ertesi gün oduncu ormana gitmeden önce öğle yemeğini bu kez ortanca
kızın getirmesini istedi.
"Yanıma bir torba mercimek alıp yola ekeceğim, taneleri darınınkinden
daha büyük çünkü. Kız onları rahatlıkla görür, yolunu da kaybetmez"
dedi.
Öğle olunca kız yemeği alıp yola koyuldu. Ama ormandaki kuşlar, tıpkı
bir gün önce olduğu gibi, bütün mercimekleri gagalamış ve geriye hiçbir
şey bırakmamıştı.
Kız ormanda yolunu şaşırdı ve gece olunca aynı şekilde yaşlı adamın
evine vardı. Kapıyı çalarak yiyip içecek ve yatacak bir yer istedi.
Aksakallı adam yine hayvanlara sordu:

Güzel tavuğum,
Güzel horozum,
Alacalı ineğim,
Siz ne dersiniz?

Hayvanlar aynı şekilde "Duks!" dediler. Ve her şey bir gün önceki gibi
olup bitti. Kız güzel bir yemek yaptı, yaşlı adamla birlikte yedi içti,
hayvanlara hiç bakmadı.
Nerede yatacağını sorduğunda hayvanlar şöyle dedi:

Onunla içtin, onunla yedin,
Ama bizi hiç düşünmedin.
Bakalım gece nerede yatacaksın?

Kız uyuduktan sonra yaşlı adam yine geldi, kafasını sallayarak ona
baktı, sonra da onu mahzene attı.
Oduncu üçüncü günün sabahı karısına, "Bana bugünkü yemeğimi her zaman
söz dinleyen en küçük kızımla gönder; o ablalarına ya da oraya buraya
uçan arılara benzemez, doğru yolu bulacaktır" dedi.
Ama karısı bunu istemedi ve "En sevdiğim kızımı da mı kaybedeyim?"
dedi.
"Merak etme" diye cevap verdi adam. "O yolunu kaybetmez; akıllıdır,
kafası da çalışır. Ben bu sefer yanıma bezelye alayım, mercimekten daha
iridir, kızımıza yolunu daha iyi gösterir."
Ama güvercinler tüm bezelyeleri kursaklarına gönderiverdiler; öyle ki,
kız ne tarafa gideceğini bilemedi.
Çok üzüldü. Hep aç kalacak olan zavallı babasıyla meraktan ölecek
annesini düşündü. Derken, hava kararınca gözüne bir ışık çarptı ve orman
evine geliverdi. Nazik bir şekilde geceyi burada geçirip
geçiremeyeceğini sordu. Aksakallı adam yine hayvanlarına danıştı:

Güzel tavuğum,
Güzel horozum,
Alacalı ineğim,
Siz ne dersiniz?

Onlar yine "Duks!" diye cevap verdi.
Kız sobanın yanındaki hayvanlara yaklaştı, tavukla horozun parlak
tüylerini sıvazladı, alacalı ineğin iki boynuzu arasında kalan başını
okşadı.
Yaşlı adamın emri üzerine güzel bir çorba pişirdi. Çorbayı ve tabakları
masaya koyduktan sonra, "Ben yiyeyim de şu güzel hayvanlar aç mı kalsın
yani? Dışarıda bol bol yiyecek var nasılsa. Önce onların karnını
doyurayım" dedi.
Dışarı çıktı, tavukla horoza yemlerini verdi, alacalı ineğe de bir kucak
dolusu taze saman.
"Afiyet olsun, sevgili hayvanlar. Susarsanız diye size su getireyim"
deyip bir kova dolusu su taşıdı. Tavukla horoz hemen kovanın kenarına
çıktı, gagalarını suya soktu, sonra da kafalarını yukarı kaldırarak
kuşların yaptığı gibi su içtiler. Alacalı inek de susuzluğunu iyice
giderdi. Hayvanları böyle besledikten sonra kız, yaşlı adamın masasına
oturdu ve arta kalan yemeği yedi. Aradan çok geçmeden tavukla horoz,
parmaklıklar arasından başlarını uzattı, alacalı inek de göz kırptı.
"Artık yatsak nasıl olur?" diye sordu kız. Aksakallı adam yine
hayvanlarına danıştı:

Güzel tavuğum,
Güzel horozum,
Alacalı ineğim,
Siz ne dersiniz?

Hayvanlar cevap verdi: "Duks!"

Sen bizimle içtin, bizimle yedin,
Ve de hep bizi düşündün,
İyi geceler dileriz!

Kız merdivenden yukarı çıktı, yatakları havalandırdı, temiz çarşaf
serdi; her şey hazır olunca yaşlı adam yukarı çıkıp yataklardan birine
yattı; ak sakalı ta yere kadar sarktı. Kız öbür yatağa yattı, duasını
etti ve derin bir uykuya daldı. Gece yarısına kadar böyle uyudu. Derken
evde bir gürültü oldu, kız uyandı. Tüm ev her köşesinden zangır zangır
titredi, kapı açıldı ve çatıdaki duvara vurdu. Kirişler yerinden oynadı,
merdiven çökecekmiş gibi oldu; sonra öyle bir çatırtı duyuldu ki, sanki
dam çöküyordu. Ama birden ortalığı bir sessizlik kapladı. Kıza hiçbir
şey olmamıştı, yattığı yerde sakince kaldı ve sonra uyudu. Ertesi sabah
gün ışığıyla uyanınca bir de ne görsün? Koskoca oda, görkemli bir saraya
dönüşmüştü; her taraf pırıl pırıldı. Duvarları kaplayan yeşil renkteki
ipek kumaşlar altın çiçeklerle donanmıştı. Tavan kırmızı kadifeyle
kaplıydı. Yatak fildişindendi. Bir iskemlenin yanında incilerle süslü
bir çift terlik duruyordu. Kız rüya gördüğünü sandı. Ama aynı anda
zengin giysileriyle üç tane hizmetçi girdi içeriye ve "Ne
emredersiniz?" diye sordular. "Gidin şimdi. Ben kalkıp yaşlı adama
çorbasını yapayım, sonra da güzel tavukla horozu ve alacalı ineği
besleyeyim" dedi kız. Yaşlı adamın çoktan kalkmış olacağını düşünerek
onun yatağına baktı, ama onun yerine yatakta bir delikanlı yatmaktaydı.
Çok genç ve yakışıklıydı delikanlı.

Oğlan yatağında doğrularak şöyle dedi: "Ben bir prensim. Kötü bir
cadının lanetine uğrayarak aksakallı, yaşlı bir adam olarak ormanda
yaşamaya mahkûm edildim. Çevremde tavuk, horoz ve alacalı inek kılığına
girmiş üç hizmetçimden başka hiç kimse olmadı. Bu büyü ancak sadece
insanlara değil hayvanlara karşı da sevecen davranan, iyi kalpli bir kız
çıkıp gelinceye kadar sürecekti. İşte sen geldin ve dün gece yarısı bu
büyüyü bozdun; orman evi de yine saraya dönüştü." Hepsi kalktıktan
sonra prens hizmetçilerine kızın anne ve babasını getirmelerini, sonra
da düğün hazırlıklarının başlamasını emretti. "Ablalarım ne olacak?"
diye sordu kız. "Onları mahzene tıktım. İkisi de bundan böyle bir
kömürcünün yanında kalıp çalışacaklar, ta ki huylarını düzeltip
hayvanlara iyi bakmayı öğreninceye kadar" dedi prens.
