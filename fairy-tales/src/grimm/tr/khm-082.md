# author: Gebrüder Grimm
# source: tbc
# url: https://www.grimmstories.com/tr//grimm_masallari/kumarbaz_hansel
# note: copyright of translation tbc

## Kumarbaz Hansel 

Bir zamanlar bir adam vardı, kumar oynamaktan başka bir şey bilmezdi; bu
yüzden herkes ona Kumarbaz Hansel derdi. Kumardan vazgeçemediği için
evini ve tüm malını kaybetti.
Son gün, yani alacaklılar evi devralmaya geldiklerinde, Yüce Tanrı ile
Aziz Petrus çıkagelip Hansel'e, geceyi evinde geçirmek istediklerini
söylediler.
Hansel, "Burada kalabilirsiniz, ama size verilecek ne yatağım var ne de
yemeğim" dedi.
Tanrı ona sadece kendilerini misafir etmesini söyledi; yiyecek onlara
ait olacaktı. Bu Hansel'in işine geldi. Ve Aziz Petrus ona fırıncıdan
ekmek satın alması için üç lira verdi. Kumarbaz Hansel parayı alıp
gitti. Derken, içinde kumar oynanan bir eve vardı. Oradaki kumarbazlar
onun bütün parasını aldılar ve sonra arkasından seslendiler:
"Hansel, içeri gelsene?"
"Ne yani? Uç liramı daha mı alacaksınız?"
Ama adamlar onu bırakmadı. Hansel oyuna girdi ve elindeki üç lirayı yine
kaybetti.
Yüce Tanrı ile Aziz Petrus, Hansel'in hâlâ dönmediğini görünce onu
karşılamaya çıktılar. Kumarbaz Hansel onların geldiğini görünce parayı
pis bir su birikintisine düşürmüş gibi yaparak durmadan suyu
karıştırmaya başladı. Ama Yüce Tanrı onun parayı kumarda kaybettiğini
biliyordu. Aziz Petrus Hansel'e üç lira daha verdi. Hansel bu kez oyuna
gelmedi ve onlara ekmeği getirdi. Yüce Tanrı ona şarabı olup olmadığını
sordu.
"Aman efendim, bütün fıçılar bomboş."
Yüce Tanrı ona mahzene inmesini, çünkü orada en leziz şarabın
bulunduğunu söyledi.
Hansel buna hiç inanmak istemedi, ama sonunda:
"Peki, gidip bakayım, ama fıçıda şarap falan yok" dedi. Ama fıçının
musluğunu açtığında harika bir şarap akmaya başladı. Şarabı
misafirlerine ikram etti. Onlar da geceyi orada geçirdiler.
Ertesi gün Yüce Tanrı, Hansel'e "Yaradan'dan kendine üç lira
bağışlat!" dedi. Yani ondan Tanrı'ya yalvarmasını bekledi. Ama Hansel
para yerine üç şey istedi: her zaman kazanacağı iskambil kâğıdı, her
attığında kazanacağı bir çift zar ve bir de üzerinde her türlü meyvenin
yetişeceği bir ağaç; ama tırmandığı zaman bir daha aşağı inemeyeceği,
ancak emirle inebileceği bir ağaç.
Yüce Tanrı ona istediklerini vererek Aziz Petrus'la birlikte oradan
ayrıldı.
Bu kez Kumarbaz Hansel kumara öyle bir başladı ki, nerdeyse bütün
dünyayı yuttu. Bunun üzerine Aziz Petrus, Yüce Tanrı'ya:
"Efendim, bu gidiş iyi bir gidiş değil; nerdeyse bütün dünyayı kazandı,
Azrail'i ona göndersek iyi olur" dedi.
Ve ona Azrail'i gönderdiler.
Azrail geldiğinde Hansel elbette kumar masasındaydı. Azrail ona:
"Hansel, biraz dışarı gelsene!" dedi.
Ama bizim oyun hastası:
"Bekle biraz, oyun bitsin. Bu arada dışarıdaki ağaca tırman, oradan
bize biraz meyve topla ki, giderken yolda yiyelim" dedi.
Azrail ağaca tırmandı, ama bir türlü inemedi ve Kumarbaz Hansel onu yedi
yıl boyunca orada bıraktı; bu süre içinde de hiç kimse ölmedi.
Bunun üzerine Aziz Petrus, Yüce Tanrı'ya:
"Efendim, bu gidiş iyi bir gidiş değil; kimse ölmüyor. Bu işi biz
düzeltelim" dedi.
Kendiliğinden bir araya geldiler. Yüce Tanrı, Hansel'e Azrail'i
ağaçtan indirmesini emretti.
Hansel hemen giderek Azrail'e, "Aşağı in bakayım!" dedi.
Azrail aşağı iner inmez onu boğuverdi. Sonra ikisi bir başka dünyaya
gittiler.
Derken Kumarbaz Hansel ölü olarak geldiği cennetin kapısını çaldı.
"Kim o?"
"Kumarbaz Hansel!"
"Ah, sana ihtiyacımız yok, git buradan!"
Bunun üzerine Hansel arafa gitti ve kapısını çaldı.
"Kim o?"
"Kumarbaz Hansel."
"Bizim derdimiz başımızdan aşkın; burada oyun moyun istemiyoruz, git
buradan!"
Hansel bu kez cehennemin kapısına vardı; onu içeri aldılar.
Ama yaşlı Lucifer ve dünyadaki işini bitirmiş birkaç kambur şeytandan
başka kimse yoktu orada. Hansel hemen onların yanına çökerek oyuna
başladı. Ancak Lucifer'in birkaç kambur arkadaşından başka hiçbir şeyi
yoktu; Hansel onları kazandı, çünkü elindeki kartlarla nasıl olsa
kazanacaktı. O şeytanları yanma alarak cennete çıktı; hepsi birden
ellerindeki sopalarla öyle bir gürültüye başladılar ki, kapı yerinden
sarsıldı.
Bunun üzerine Aziz Petrus:
"Efendim, bu gidiş iyi bir gidiş değil. Onu içeri alalım, yoksa
cennetin altını üstüne getirecek" dedi.
"O zaman hemen içeri alalım."
Ama Hansel içeri girer girmez öyle bir oyuna başladı ki, o zamana kadar
böyle bir gürültü ve şamata görülmemişti. Hani insan kendi konuştuğunu
anlamıyordu derler ya, işte öyle bir patırtı!
Aziz Petrus yine konuşmak zorunda kaldı:
"Efendim, bu gidiş iyi bir gidiş değil. Onu dışarı atalım, yoksa
cennetin altını üstüne getirecek!"
Onu yakalayıp dışarı attılar; ruhu kendiliğinden öyle bir parçalandı ki,
her bir parçası bir kumarbaza kısmet oldu ve ta zamanımıza kadar geldi.
