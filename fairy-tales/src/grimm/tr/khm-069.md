# author: Gebrüder Grimm
# source: tbc
# url: https://www.grimmstories.com/tr//grimm_masallari/jorinde_ile_joringel
# note: copyright of translation tbc

## Jorinde ile Joringel 

Vaktiyle koskoca bir ormandaki eski bir sarayda tek başına bir kocakarı
yaşıyordu; aslında bu kadın bir büyücüydü. Gündüzleri ya kedi ya da
baykuş kılığına giriyor, ama akşam oldu mu da normal bir insana
dönüşüyordu.

Vahşi hayvanlarla kuşları tuzağa düşürüyor, onları kesip kızartıyordu
hep. Biri saraya yüz adım yaklaştı mı, sesini kesiyor ve yeni gelen
konuşuncaya kadar yerinden hiç kıpırdamıyordu. Ama o alana tertemiz bir
kız yaklaştığında hemen onu bir kuşa dönüştürerek kafese koyuyor, sonra
da o kafesi saraydaki bir odaya taşıyordu. Şimdiye kadar içinde çok
ender kuşların bulunduğu yedi bin kafes biriktirmişti kocakarı.

Neyse; o zamanlar Jorinde adlı bir kız vardı; bütün öbür kızlardan daha
güzeldi. Bu kız Joringel adındaki çok yakışıklı bir delikanlıyla
nişanlandı. İkisi de birbirinden çok hoşlanıyordu. Bir gün rahat rahat
konuşabilmek için birlikte ormana gittiler.

Joringel kıza, "Dikkat et, sakın saraya çok yaklaşma" dedi.

Güzel bir akşamdı, batmakta olan güneşin ağaç gövdeleri arasından sızan
ışınları, ormanın derinliğindeki yeşil bitkileri aydınlatıyor; kayın
ağacına tüneyen kumrular hüzünlü hüzünlü gurulduyordu.

Derken Jorinde ağlayıp sızlanmaya başladı; Joringel de sızlandı.

İkisi de sanki öleceklermiş gibi öyle üzgündüler ki! Etrafa bakındılar,
ama şaşırıp kaldılar, çünkü eve dönecekleri yolu bilmiyorlardı.

Dağın üzerindeki güneş neredeyse batmak üzereydi.

Derken Joringel çalılıklar arasından sarayı çeviren eski surları o kadar
yakınında görüverdi ki, dehşete düşerek ölecek gibi oldu. Jorinde de bir
şarkı tutturdu:

Kırmızı gerdanlı kuşum,
Ben de bir kuş olmuşum,
Duyur bunu kumruya,
O da ötsün doya doya.

Joringel, Jorinde'ye baktı; kız bir bülbüle dönüşmüştü ve durmadan
"Cik-cik-cikcik-cik!" diye ötüyordu.

Onun etrafında gözü kanlı bir baykuş dönerek üç kez "Huuu! Huuu!
Huuu!" diye çığlık attı.

Joringel yerinden kıpırdayamadı, sanki taş kesilmişti; ağlayamadı ve
konuşamadı; ne elini ne de ayağını kıpırdatabildi.

Derken güneş battı; baykuş bir çalılığa tünedi ve az sonra kambur bir
kocakarı çıkageldi. Zayıftı, rengi sapsarıydı, koskocaman ve kıpkırmızı
gözleri, çarpık ve ucu alt çenesine kadar uzanan bir burnu vardı. Bir
şeyler mırıldandı, sonra bülbülü yakaladığı gibi avucunda taşıyarak
götürdü. Joringel hiçbir şey diyemedi; ne elini kıpırdatabildi ne de
ayağını. Bülbül gitmişti işte!

Derken kocakarı geri geldi ve boğuk bir sesle: "Merhaba yiğidim, Ay
ışığı sepete vurduğu anda özgürsün" dedi.

Az sonra Joringel özgür kaldı. Hemen kocakarının ayaklarına kapanarak
ondan Jorinde'yi geri getirmesini istedi. Ama kadın ona asla sahip
olamayacağını söyledikten sonra çekip gitti.

Oğlan onun arkasından seslendi, sızlanıp durdu, ama nafile! Daha sonra
oradan ayrılarak tanımadığı bir köye vardı. Orada uzun süre kalarak hep
koyun güttü. Sık sık sarayın etrafında dolaşıyor, ama ona hiç
yaklaşmıyordu.

Derken bir gece bir rüya gördü. Kıpkırmızı bir çiçek buluyordu; bu
çiçeğin tam ortasında kocaman ve çok güzel bir inci vardı. O çiçeği
kopararak saraya gidiyor ve onu dokundurduğu her kişi yakalandığı
büyüden kurtuluveriyordu! Ve aynı rüyada bu yolla Jorinde'yi de
kurtardığını gördü.

Ertesi sabah uyanınca dağ taş demeden her yerde böyle bir çiçek aradı.
Bu arayış dokuz gün sürdü. Dokuzuncu günün sabahında kıpkırmızı çiçeği
buldu; ortasında dünyanın en güzel incisi vardı! O çiçeği saraya
varıncaya kadar, gece gündüz hep yanında taşıdı.

Saraya yüz metre kala durmadı, saray kapısına kadar gitti ve çiçeği ona
dokundurur dokundurmaz kapı açıldı; Joringel çok sevindi.

İçeri girdi, avludan yürüdü. Kuşların bulunduğu yere gelince kulak
kabarttı, derken o sesleri duydu. Salona geçti ve orada büyücüyü buldu;
kocakarı binlerce kuşa yem vermekteydi. Joringel'i görünce fena halde
bozuldu, bağırıp çağırdı, küfürler yağdırdı, ama oğlana iki adımdan daha
fazla yaklaşamadı.

Joringel kuşların yanına vararak kafeslere baktı. Yüzlerce bülbül vardı!
Bunların arasında sevgilisi Jorinde'yi nasıl bulacaktı?

Böyle düşünüp dururken bir ara kocakarının, çaktırmadan bir kafes alıp
kapıya doğru gittiğini gördü. Hemen peşinden giderek çiçeğiyle hem
kafese hem de kocakarıya birer kere dokundu.

İşte o andan itibaren kocakarı büyü yapamaz hale geldi.

Jorinde orada öylece durmuştu ve her zamankinden daha da güzeldi; hemen
sevgilisinin boynuna atıldı.

Oğlan öbür kuşları da serbest bıraktı; hepsi birer kız oluverdi.

Daha sonra Jorinde'yi yanına alarak eve döndü ve ikisi de ölünceye
kadar mutlu yaşadı.
