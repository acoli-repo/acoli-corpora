# author: Gebrüder Grimm
# source: tbc
# url: https://www.grimmstories.com/tr//grimm_masallari/yahudinin_zoru
# note: copyright of translation tbc

## Yahudinin Zoru 

Bir zamanlar zengin bir adam vardı; seyisi sabah erkenden kalkar, akşam
saatlerine kadar hakkıyla çalışırdı ve en zor işlerin altından kalkardı.
Hiçbir zaman şikayette bulunmazdı, her şeyi hoş görürdü ve hep
neşeliydi.
Bu seyis bir yıl böyle çalıştıktan sonra efendisi ona hak ettiği ücreti
vermeyip aklından şöyle geçirdi:
"Ona para vermezsem hem biriktirmiş olurum, o da benden ayrılıp gitmez,
burada kuzu kuzu çalışır."
Seyis hiç sesini çıkarmadı ve bir yıl daha çalıştı, ikinci yılın sonunda
da para alamadı, yine de razı olarak bir süre daha kaldı.
Üçüncü yıl sona erdiğinde efendisi elini cebine attı, ama para falan
çıkarmadı. Sonunda seyis dayanamadı ve:
"Efendim, üç yıl çalıştım, n'olur bana hakkım olan parayı verin;
niyetim buradan ayrılıp biraz dünyayı dolaşmak" dedi.
Cimri herif şöyle cevap verdi:
"Evet, çocuğum, bana durmadan çalıştın. Ona göre sana ödeme yapmam
lazım" diyerek elini cebine attı ve ona üç tek lira verdi: "Her yıl
için bir lirayı hak ettin; bu büyük bir para, her yerde kazanamazsın."
Paradan anlamayan seyis sermayesini okşadıktan sonra: "Paranı aldın
işte, bundan sonra ne diye ağır işlerle uğraşaçaksın ki" diye aklından
geçirdi.
Ve oradan ayrıldı; az gitti uz gitti, dere tepe düz gitti, içinden
geldiği gibi hoplaya zıplaya şarkılar söyledi. Derken bir çalılığa
gelince karşısına bir cüce çıktı:
"Nereye gidiyorsun böyle, kardeş? Gördüğüme göre hiç sıkıntın yok
senin?" dedi.
"Ne sıkıntım olsun ki?" diye cevap verdi seyis: "Üç yıllık ücretimi
cebe attım nasılsa."
"Ne kadarmış o?" diye sordu cüce.
"Üç çil lira! Sayıda hata yok."
"Dinle" dedi cüce. "Ben fakir bir adamım, paraya ihtiyacım var, o üç
lirayı bana hediye olarak ver; ben artık çalışamıyorum, oysa sen
gençsin, ekmeğini kolay kazanırsın."
Seyis yufka yürekliydi, cüceye acıdığı için ona bütün parasını vererek
"Al sen şunu, Tanrı bana yardım eder" dedi.
Bunun üzerine cüce, "Ne kadar iyi kalpli olduğunu görüyorum, o zaman
ben de senin üç isteğini yerine getireceğim, o üç liraya karşılık" diye
cevap verdi.
"Biraz atıyorsun galiba! Peki o zaman! Önce kuş vurmak için her
attığını vuran bir kamıştan boru istiyorum; ikinci olarak da okşadığım
zaman kendi kendine çalarak herkesi oynatan bir keman; üçüncüsü de,
birine bir ricada bulunduğumda bu ricanın reddedilmemesi."
"Bu dediklerinin hepsi olacak" dedi cüce ve elini çalılığa atar atmaz
orada, sanki önceden sipariş edilmiş gibi, bir kemanla bir kamış boru
görüldü. Onları seyise vererek, "Ne zaman olursa olsun, sen bir ricada
bulunduğunda hiç kimse bunu reddetmeyecek" dedi.
"Bundan iyisi can sağlığı" diye kendi kendine söylenen seyis yoluna
devam etti. Derken uzun, keçi sakallı bir Yahudiyle karşılaştı; adam
öylece durmuş, bir ağacın tepesindeki kuşun ötüşünü dinlemekteydi.
Yahudi, "Tanrının hikmetine bak! Şu ufacık kuşun sesi ne kadar da gür!
Keşke benimki de öyle olsa! Ah, bir aşağıya inse" diye seslendi.
Seyis "Bütün istediğin buysa kolay! Kuşu aşağı indireyim ben" diyerek
kamış boruyla nişan aldı ve vurdu; kuş çalılığa düştü.
"Hadi git onu al, maskara" dedi Yahudiye.
"Şu herifi başımdan al, ya Rabbi! Niyetim şu kuşu ele geçirmek; nasılsa
vurulmuş bir kere" diye konuştu Yahudi. Sonra yere yattı ve sürünerek
çalılığa yaklaştı. Ama çalılığı çeviren dikenli tele takılı kaldı. Onun
bu haline acıyan seyis kemanını alarak çalmaya başladı. Yahudi hemen
ayağa kalkarak hoplayıp zıpladı. Seyis ne kadar çaldıysa adam bir o
kadar oynadı. Ama bu arada çalılıktaki dikenler pejmürde giysisini
parçaladı, keçi sakalını dağıttı, vücudunun her tarafına battı.
"Aman Tanrım" dedi Yahudi. "Keman benim neyime! Sustur şunu da ben de
oynamayayım."
Ama seyis çalmayı kesmedi ve şöyle düşündü: "Sen herkesi sömürüp
durdun, dikenler sana batsın da gör bakalım!"
Ve keman çalmayı sürdürdü; Yahudi de durmadan hopladı sıçradı. Her
sıçrayışında da ceketi dikenlere takılıyordu.
"Öf be!" diye haykırdı Yahudi. "Şu adam keman çalmayı keserse ona bir
torba dolusu altın isterse veririm."
"Madem ki bu kadar cömertsin, ben de müziği keseyim bari. Doğrusunu
istersen güzel dans ediyorsun" diyen seyis, bir torba altını alarak
oradan ayrıldı ve yoluna devam etti.
Yahudi orada öylece kaldı, hiç ses çıkarmadı, ta ki seyis gözden
kayboluncaya kadar; ama sonra var gücüyle haykırdı:
"Seni gidi sokak kemancısı! Çatlak ses! Seni bir yakalarsam o paraları
ağzına tıkayacağım senin" diye küfürler yağdırdı.
Biraz ferahlamıştı; derin bir nefes aldı. Sonra doğru şehre inerek
hâkimin huzuruna çıktı.
"Hâkim bey, şu halime bir baksanıza! Yolda giderken imansız biri çıktı
karşıma ve beni fena halde dövdü, giysilerimi parçaladı. Biriktirdiğim
parayı da alarak beni fakir bıraktı. O altın paralar, her biri
diğerinden güzel, çil çil altınlar! O adamı hapse atın" dedi.
Hâkim, "Seni bu hale sokan kılıçlı bir asker miydi?" diye sordu.
"Yok efendim" dedi Yahudi. "Kılıcı falan yoktu, ama yanında bir kamış
boru vardı, sırtında da bir keman asılıydı. Yani onu tanımak kolay."
Hâkim adamlarını göndererek onu arattırdı; derken seyisi buldular. Seyis
ağır ağır yürümekteydi, altın parayla dolu torba da yanındaydı.
Kendisini mahkemeye çıkardıklarında:
"Ben Yahudiye dokunmadım, onun parasını çalmadım. Bana onu kendisi
verdi, karşılığında keman çalmayı keseyim diye! Çünkü müziğe tahammül
edememişti" dedi.
Yahudi "Yalan valla!" diye haykırdı. "Dakikada bin yalan söylüyor!
Hâkim de seyisin söylediğine inanmamıştı.
"Bu yeterli bir bahane değil! Bir Yahudi böyle yapmaz" diyerek seyisi
hırsızlıktan dolayı asılmakla cezalandırdı.
Seyis asılmaya götürülürken Yahudi arkasından, "Namussuz, pis kemancı,
şimdi hak ettiğin cezayı buldun" diye bağırdı.
Seyis cellatla birlikte ağır ağır darağacının merdivenlerinden çıktı,
son basamaktayken hâkime dönerek:
"Ölmeden önce bir isteğim var, onu yerine getirmeme izin verin" dedi.
"Olur" dedi hâkim, "Ama sakın af talep etme."
"Etmeyeceğim. Sadece bırakın da kemanımı bir kez daha çalayım" diye
cevap verdi seyis.
Yahudi bir çığlık attı. "Aman efendim, sakın izin vermeyin, izin
vermeyin!"
Hâkim, "Niye onu kısa zaman için neşelendirmeyeyim ki? Bırakın çalsın"
dedi.
Ve onun bu sözlerine elbette kimse karşı çıkamadı. Yahudi yine:
"Sakın ha! Sakın ha! O zaman beni sımsıkı bağlayın, sımsıkı bağlayın"
diye haykırdı.
Seyis kemanını çenesine güzelce yerleştirdi ve başladı yay çekmeye; daha
ilk notaları çalarken her şey titremeye ve sarsılmaya başladı; hâkim,
yazıcı ve mübaşir, başladılar oynamaya. Yahudiyi bağlamak isteyenin
elinden düğüm çözülüverdi; ikinci düğüm atılırken bütün bacaklar havaya
kalktı; cellat da seyisi serbest bırakarak dansa hazırlandı. Üçüncü
düğüm atılırken hâkimle Yahudi de başı çektiler; en iyi hoplayıp
zıplayan onlardı. Derken yaşlısıyla, genciyle, şişmanıyla, zayıfıyla kim
varsa, birbirini geçmek için havalara zıpladılar hep. Bu arada kafaları
çarpıştı ve bu kez acıyla bağrışmaya başladılar.
Sonunda hâkim soluk soluğa kaldı:
"Sana hayatını bağışlıyorum, yeter ki şu keman çalmayı kes" dedi.
Seyis kemanı çalmayı kesti, boynuna astıktan sonra tekrar darağacının
merdivenlerinden indi. Yerde yatan ve hâlâ kesik kesik soluyan Yahudinin
yanına vararak:
"Bana bak maskara" dedi. "Şimdi parayı nerden bulduğunu söyle
bakalım! Yoksa kemanımı boynumdan çıkarır ve yine çalmaya başlarım, ona
göre."
"Ben hep çaldım! Ben hep para çaldım" diye haykırdı Yahudi, "Sense
paranı hakkıyla kazandın."
Bunun üzerine hâkim onu hırsızlıktan dolayı astırdı.
