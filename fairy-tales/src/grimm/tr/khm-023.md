# author: Gebrüder Grimm
# source: tbc
# url: https://www.grimmstories.com/tr//grimm_masallari/fare_kus_ve_sucuk
# note: copyright of translation tbc

## Fare, Kuş ve Sucuk 

Bir zamanlar bir fare, bir kuş ve bir sucuk bir arada yaşıyordu. Uzun
zaman hep birlikte, barış içinde, rahat, neşeli ve mükemmel bir hayat
sürdüler. Kuşun görevi her gün ormana uçarak oradan odun toplamaktı.
Fare su taşıyor, ocağı yakıp sofrayı hazırlıyordu. Sucuk da yemek
pişiriyordu. İnsan rahata kavuştu mu hep yeni bir şey ister ya!

İşte bir gün kuş yolda bir başka kuşa rastladı ve ona, yaşadığı mükemmel
hayatı anlattı. Öbür kuş bir küfür bastı ve fareyle sucuk evde keyif
çatarken neden böyle zor bir iş yapıyorsun diye çıkıştı. Çünkü fare,
ocağı yakıp su getirdikten sonra sofra kurulana kadar odasına çekilip
dinleniyordu. Sucuk da tenceredeki yerini alıp yemeğin nasıl piştiğine
bakıyor, yemek zamanı geldiğinde de püre ya da sebzeler arasında şöyle
bir dolanıyor, tuzlanıp biberlenmeyi bekliyordu.

Kuş eve döndüğünde yükünü boşalttı, sonra hep birlikte masaya oturdular.
Kuş güzel bir yemekten sonra derin bir uykuya yattı.

Ancak öbür kuşun sözlerini aklından çıkaramayan kuş ertesi sabah çalı
çırpı toplamaya gitmedi. Şimdiye kadar eşek gibi çalıştığını söyleyerek
bundan böyle başka türlü bir iş bölümü yapılmasını önerdi.

Fareyle sucuk ona ne denli rica ettilerse de sonuçta kuşun dediği gibi
olacaktı. Bu öneriyi kabul etmek zorunda kaldılar. Kura çekildi ve odun
taşımak sucuğa düştü. Aşçılığı fare üstlendi; kuş sadece su getirecekti!

Sonra ne mi oldu?

Sucuk hemen odun kesmeye gitti, kuş ocağı yaktı ve fare de tencereyi
üzerine yerleştirdi. Ertesi günün odununu getirecek olan sucuğun
dönmesini beklediler. Ama o gecikince merak ettiler.

Kuş uçarak onu karşılamaya çıktı; çok gitmeden köpekle karşılaştı; bu
hayvan zavallı sucuğu av niyetine yakalayıp bir güzel yemişti. Kuş bunun
apaçık bir cinayet olduğunu söyleyerek serzenişte bulundu; ama işte
nafile: Sucuk canından olmuştu!

Kuş üzgün bir şekilde eve döndü, gördüklerini ve duyduklarını anlattı.
Hepsi çok üzgündü; en iyisi yine bir arada kalıp birlikte yaşamak
olacaktı.

Bu nedenle kuş sofrayı kurdu, fare yemeği hazırlamak üzere ocağın başına
geçti. Daha önce sucuğun yaptığı gibi tencereye girerek sebzeyi
karıştırdı, yağını koydu, ancak bir türlü oradan çıkamadı; ne tüylerini
kurtarabildi ne de derisini ve böylece hayatını kaybetti.

Kuş ocak başına geldi, niyeti yemeği masaya taşımaktı; ama orada aşçıyı
bulamadı. Hemen odunları karıştırmaya başladı, her yeri aradı durdu,
oraya buraya seslendi, ama aşçı hiçbir yerde bulunamadı.

Bu arada kendisi de hiç dikkat etmedi, ama tutuşmakta olan odun kazanı
çok kızdırmıştı. Zavallı kuş bunu söndürmek için su getirdi; ama o suyu
dökerken elindeki kova kazanının içine düştü; oradan kurtulmaya çalışsa
da, buna gücü yetmedi ve o da öldü.
