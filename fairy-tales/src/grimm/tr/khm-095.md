# author: Gebrüder Grimm
# source: tbc
# url: https://www.grimmstories.com/tr//grimm_masallari/yasli_hildebrand
# note: copyright of translation tbc

## Yaşlı Hildebrand 

Bir zamanlar bir çiftçiyle karısı vardı. Köyün papazı çiftçinin karısına
göz koymuştu. Bir keresinde bütün gününü onunla gönül eğlendirerek
geçirmek istedi. Kadının da buna istekli olduğundan emindi. Bu yüzden
ona dedi ki: "Bak şekerim, nasıl gönül eğlendireceğimizi biliyorum ben.
Gelecek çarşamba yataktan kalkma ve kocana hasta olduğunu söyle ve pazar
gününe kadar sızlanıp dur. Pazar ayininde ben şöyle bir vaazda
bulunacağım: 'Kimin evinde hasta kadın, çocuk, ağabey, abla ya da başka
biri varsa, hasta sahibi Walischland'daki Göckerliberg bentlerine
vararak bir metelik karşılığında bir ölçek defne dalı satın alıp
getirirse, onun hastası anında iyileşecek' diyeceğim." - "Olur"
diyen kadın çarşamba günü papazın dediği gibi yataktan kalkmadı, hep
kıvrandı ve sızlandı. Kocası ona ne kadar baktıysa da yararı olmadı;
hiçbir ilaç da fayda etmedi.

Pazar günü olunca kadın kocasına, "Kendimi öyle kötü hissediyorum ki,
öleceğim galiba. Ama ölmeden önce papazın bugün vereceği vaazı dinlemek
isterim" dedi.
"Olmaz yavrum, bunu yapma! Şimdi ayağa kalkarsan daha fena olursun.
Senin yerine vaaza ben giderim ve papazı iyice dinler, sonra da gelip
sana anlatırım" diye cevap verdi adam. "Öyle olsun" diye karşılık
verdi kadın inleyerek. "Sen git! Ama iyice kulak ver ve papazın
söylediklerini sonra bana anlat!" Çiftçi kiliseye gitti. Papaz tıpkı
kadına anlattığı şekilde vaaz verdi. Adam eve döndüğünde "Yaşasın!"
diye haykırdı neşeyle. "Yakında iyileşeceksin! Papaz bugün dedi ki,
kimin evinde bir hastası varsa, kadın, çoluk çocuk, akraba fark etmez,
hasta sahibi Walischland'daki Göckerliberg bentlerine gidip bir metelik
karşılığında bir ölçek defne dalı alıp getirirse onun hastası anında
iyileşecekmiş. Ben hemen papazdan bir metelik ve bir çuval aldım, az
sonra yola çıkacağım ki, sen çabuk iyileşesin!"
Adam gider gitmez karısı yataktan fırladı; az sonra papaz onun
yanındaydı.
Bu arada çiftçi, bentlere giderken bir komşusuna rastladı; adam pazarda
yumurtalarını satmış, geri dönüyordu.
"Nereye gidiyorsun böyle aceleyle?" diye sordu çiftçiye.
"Karım hastalandı. Papaz bugün dedi ki evinde hasta karısı, çocuğu, kız
kardeşi, biraderi ya da başka biri olan Walischland'daki Göckerliberg
bentlerine giderek bir metelik karşılığında bir ölçek defne yaprağı alıp
getirirse, hasta anında iyileşecekmiş. Ben de papazdan bir metelikle bir
çuval alarak buralara geldim."
"Yapma komşu, sen buna inandın mı? Sana söyleyeyim mi neler olduğunu?
Papaz senin karınla gönül eğlendirmek niyetinde. Bu yüzden seni evden
uzaklaştırdı" diye açıkladı adam.
"Öyle demek? Bunun doğru olup olmadığını bilmek isterim!"
"Bak ne diyeceğim, benim küfeme atla da seni eve götüreyim! O zaman
kendi gözlerinle görürsün!" dedi komşusu.
Ve söylenen yapıldı. Komşusu, çiftçiyi yumurta küfesine bindirerek evine
kadar götürdü.
Bu arada çiftçinin karısı avluda hayvan kesmiş, kızartmış, ayrıca lokma
hazırlamıştı. Papaz da kemanım getirmişti.
Komşu, evin kapısını çalınca kadın "Kim o?" diye seslendi.
"Bana bu gece için yatacak bir yer verin lütfen, yumurtalarımı pazarda
satamadım, onları yine evime götürüyorum. Hepsi çok ağır, dışarıda da
hava karardı."
"Uygunsuz bir zamanda geldin. Ama neyse, madem ki durum böyle gel
içeri, sobanın yanma otur" dedi kadın.
Komşu küfeyi sobanın yanındaki sıraya koydu.
Papazla çiftçinin karısı kafayı bulmuşlardı. Bir ara papaz kadına "Çok
güzel sesin var, bana bir şarkı söylesene?" dedi.
"Artık söyleyemem, gençken söylüyordum, ama geçti o günler" diye cevap
verdi kadın.
"Hadi, hadi, söyle! En azından tek bir şarkı!" diye diretti papaz.
Bunun üzerine kadın söylemeye başladı:

Kocam şimdi bentlerde...

Papaz karşılık verdi:

Bir yıl kalsın ellerde,
Defne dalı bahane.

Bu kez komşu da şarkıya katıldı (sırası gelmişken, bu komşunun adı
Hildebrand'dı):

Hildebrarıd bak şuna!
Neler geldi başına?

Bu kez küfedeki çiftçi cevap verdi:

Yetti bu kadar şarkı,
Küfeden çıktım gayrı.

Ve küfeden çıkarak güzel bir dayak attıktan sonra papazı kapı dışarı
etti.
