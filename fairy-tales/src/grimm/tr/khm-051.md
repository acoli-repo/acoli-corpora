# author: Gebrüder Grimm
# source: tbc
# url: https://www.grimmstories.com/tr//grimm_masallari/kusoglan
# note: copyright of translation tbc

## Kuşoğlan 

Bir zamanlar bir korucu vardı; bir gün avlanmak için ormana gitti. Ancak
oraya vardığında küçük bir çocuğun bağırdığını duydu. Sesin geldiği yere
gittiğinde kocaman bir ağaç gördü; tepesinde ufak bir çocuk
oturmaktaydı. Aslında bu çocuk, annesiyle birlikte bu ağacın altında
uyuyakalmıştı. Bir kartal, ana kucağındaki çocuğu görünce oraya doğru
uçmuş ve çocuğu gagasına takıp ağacın tepesine çıkarmıştı.

Korucu, ağaca tırmanarak çocuğu aşağı indirdi, "Sen bu çocuğu eve
götürüp Lena'yla birlikte büyütmek istersin herhalde!" diye aklından
geçirdi. Onu evine götürdü; iki çocuk birlikte büyüdüler. Kuşun
kaçırdığı bu çocuğa Kuşoğlan adını taktılar. Kuşoğlan'la Lena
birbirlerinden çok hoşlandı; o kadar ki, bir gün görüşmeseler
üzülüyorlardı.

Korucunun yaşlı bir kadın aşçısı vardı; bir akşam eline iki kova alarak
su taşımaya başladı; bu iş için bir değil, dört kez kuyuya gidip geldi.
Lena bunu görünce: "Niye bu kadar çok su taşıyorsun teyze?" diye
sordu. "Kimseye bir şey söylemezsen, açıklarım." dedi kadın. Lena
kimseye bir şey söylemeyeceğine dair söz verince, şöyle konuştu aşçı:
"Yarın sabah, korucu ava çıktığında, kazanda su kaynatıp Kuşoğlan'ı
içine atıp pişireceğim, sonra da yiyeceğim!"

Ertesi sabah korucu erkenden kalktı; yola çıktığında çocuklar henüz
yataktaydı Lena, Kuşoğlan'a: "Beni yalnız bırakmazsan, ben de seni
bırakmam!" dedi. Karaoğlan: "Asla ve asla bırakmam" diye cevap verdi.
Lena: "Bak ne diyeceğim, yaşlı teyze dün akşam eve kovalarla su taşıdı.
Bunu niye yaptığını sorduğumda, kimseye söylemezsem açıklayacağını
bildirdi. Ben de ona 'Tabii ki, kimseye söylemem!' dedim. O da babamız
ava çıktıktan sonra kazanda su kaynatacağını ve seni içine atacağını
söyledi. Hemen kalkıp giyinelim ve kaçalım burdan." dedi.

Hemen kalkıp giyindiler ve gittiler. Kazandaki su kaynayınca aşçı kadın
onların yatak odasına gitti; niyeti Kuşoğlan'ı alıp kazana atmaktı. Ama
yatağa yaklaştığında kimseyi göremedi: Çocuklar gitmişti!

Birden içine bir korku düştü; "Korucu geldiğinde çocukların gittiğini
görünce, ne desem ben ona? Hadi hemen peşlerine düşelim, derim!" diye
kendi kendine söylendi.

Sonra üç yardımcısını görevlendirdi; onlar hemen koşup çocukları
yakalayacaklardı. Bu arada çocuklar ormanda oturmuş, mola vermekteydi.
Uzaktan adamların gelmekte olduğunu fark edince Lena, Kuşoğlan'a:
"Beni yalnız bırakmazsan, ben de seni bırakmam!" dedi. Kuşoğlan da:
"Asla ve asla bırakmam!" deyince, Lena bu kez: "Sen gül fidanı ol,
ben de gülün olayım!" dedi. Üç adam çıkageldiğinde, üzerinde tek bir
gül bulunan gül fidanından başka bir şey göremedi. "Burada yapacağımız
bir şey yok!" diyerek eve döndüler ve aşçı kadına bir gül fidanından
başka bir şey göremediklerini söylediler. Yaşlı aşçı: "Aptallar!" diye
haykırdı: "Siz o fidanı kesip gülü alacak ve buraya getirecektiniz!
Hadi hemen oraya geri dönün!"

Adamlar ikinci kez çocukların peşine düştü. Yine uzak tan onların
geldiğini gören Lena: "Kuşoğlan, beni yalnız bırakmazsan, ben de seni
bırakmam!" deyince oğlan: "Asla ve asla bırakmam!" diye karşılık
verdi. Bunun üzerine Lena: "Öyleyse sen bir kilise ol, ben de tacı"
dedi.

Üç adam geldiğinde o yerde bir kiliseyle içindeki taçtan başka bir şey
görmeyince: "Burada ne yapacağız ki? Hadi eve dönelim!" dediler.

Eve döndüklerinde aşçı kadın onlara bir şey bulup bulmadıklarını sordu.
Onlar da bir kiliseyle içindeki taçtan başka bir şey bulamadıklarını
söyledi.

Kadın yine "Aptallar, neden kiliseyi yıkıp tacı buraya getirmediniz?"
diye haykırdı. Ve bu kez kendisi yola çıktı; üç yardımcısını da yanına
aldı.

Çocuklar, üç adamla onun peşinden sallana sallana gelen aşçı kadını
görüverdi.

Lena: "Kuşoğlan, beni yalnız bırakmazsan, ben de seni bırakmam!"
deyince Kuşoğlan: "Asla ve asla bırakmam!" diye cevap verdi. Bunun
üzerine Lena: "Sen bir gölet ol, ben de suda yüzen ördek olayım!"
dedi.

Aşçı kadın oraya varınca göletin tüm suyunu içip bitirmek istedi. Ama
ördek, ondan önce davranarak gagasıyla yaşlı kadının kafasını suyun
içine çekiverdi. Cadı karı suya düşerek boğuldu.

Çocuklar sevinçle eve döndü. Hâlâ hayattaysalar, çok yaşasınlar!
