# author: Gebrüder Grimm
# source: tbc
# url: https://www.grimmstories.com/tr//grimm_masallari/vaftiz_baba
# note: copyright of translation tbc

## Vaftiz Baba 

Fakir bir adamın o kadar çok çocuğu vardı ki, herkese bir vaftiz babası
aradığını duyurdu. Bir çocuğu daha oluncaya kadar sormadığı adam
kalmadı. Ne yapacağını bilemedi ve öyle üzülüp dururken uyuyakaldı.
Rüyasında kapı önüne çıkarak rastladığı ilk adamdan vaftiz babası
olmasını istediğini gördü.
Uyanınca, rüyada gördüğünü yapmaya karar vererek kapı önüne çıktı ve ilk
gördüğü yabancıya bu teklifi yaptı. Adam ona bir bardak su vererek şöyle
dedi:
"Bu şifalı bir sudur, bununla hastaları iyileştirebilirsin. Sen sadece
Azrail'in nerede durduğuna bak! Yatağın başucundaysa, hastaya bu sudan
ver ki iyileşsin; Azrail ayak u- cunda duruyorsa, ne yaparsan yap o
hasta ölecektir."
O günden sonra fakir adam, bir hastanın ölüp ölmeyeceğini önceden
bilmesiyle ün yaptı ve bu yeteneği sayesinde çok para kazandı.
Bir seferinde kralın oğluna çağrıldı. Odaya girdiğinde Azrail'i yatağın
başucunda görünce çocuğu şifalı suyla iyileştirdi. Oğlan ikinci kez
hastalandığında da aynı şey oldu; ancak üçüncü kez hastalandığında
Azrail yatağın ayak ucunda duruyordu, bu yüzden çocuk öldü.
Bunun üzerine adam yine o vaftiz babayı ziyaret ederek ona hastaları
suyla nasıl iyileştirdiğini anlatmak istedi. Ama eve vardığında öyle bir
durumla karşılaştı ki! Merdivenin birinci basamağında kürekle süpürge
kavgaya tutuşmuştu; ikisi de karşılıklı saldırıyordu. Onlara: "Vaftiz
baba nerede oturuyor?" diye sordu.
Biri parmağıyla göstererek: "Bir merdiven yukarıda" dedi.
İkinci merdiven başına geldiğinde yerde bir sürü parmak ölüsü gördü.
"Vaftiz baba nerede oturuyor?" diye sordu.
Parmaklardan biri cevap verdi: "Bir merdiven yukarda."
Üçüncü merdiven başına geldiğinde yerde bir yığın ölü kafası gördü ki,
onlar da onu bir merdiven yukarı gönderdi.
Dördüncü merdiven başında ateşe konmuş balıklar gördü; hayvancıklar
tavada kendi kendilerini kızartmaktaydılar. Onlar da "Bir merdiven
yukarı" dediler
Adam beşinci merdivene vardığında karşısına bir oda çıktı; anahtar
deliğinden baktığında içeride birkaç tane uzun boynuzu olan vaftiz
babayı gördü.
Kapıyı açıp içeri girdiğinde vaftiz baba hemen yatağa yatarak yorganı
üzerine çekti.
Adam "Vaftiz baba, sizin evde neler oluyor Tanrı aşkına? İlk merdivende
süpürgeyle kazma kavga ediyorlardı" diye sordu.
"Nasıl böyle dersin!" dedi beriki. "Onlar uşakla hizmetçiydi, sohbet
ediyorlardı."
"Ama ikinci merdivende hep ölü parmaklar gördüm."
"Dalga geçme! Onlar ağaç kökleriydi."
"Ama üçüncü merdivende bir sürü kesik baş gördüm."
"Aptallık etme! Onlar bitki köküydü."
"Dördüncü merdivende tavada balıklar gördüm, kendi kendilerini
kızartıyorlardı. Ve beşinci merdivene geldiğimde, karşıma çıkan kapının
anahtar deliğinden baktım. Sizi gördüm vaftiz baba, uzun boynuzlarınız
vardı."
"Hadi canım, bu doğru olamaz."
Adam öyle korktu ki, oradan kaçıp gitti. Kim bilir vaftiz baba ona ne
yaptı ya da ne söyledi?
