# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_yaprak
# note: copyright of translation tbc

## Üç Yaprak 

Vaktiyle fakir bir adam vardı; zamanla biricik oğlunu besleyemez oldu.
Bunun üzerine oğlu, "Babacığım, sen artık çalışacak durumda değilsin,
ben sana yük oluyorum. Artık buradan gidip kendi ekmeğimi kendim
kazanmak istiyorum" dedi ve babasının hayır duasını aldıktan sonra
onunla acıklı bir şekilde vedalaştı.

O sırada kral büyük bir savaşa girmişti; oğlan orduya katıldı ve diğer
askerlerle birlikte cepheye gitti. Düşmanla karşılaştığında kahramanca
çarpıştı. Aslında tehlike büyüktü, her tarafta kurşun yağıyordu, sağda
solda arkadaşları hep şehit düşüyordu. Ordu komutanı da ölünce askerler
bozguna uğradı. Ama oğlan onları durdurarak hepsine cesaret verdikten
sonra, "Vatanımızı düşman eline bırakmayacağız" diye haykırdı. Bunun
üzerine ordu onun peşine takılarak düşmanı yendi.

Kral bunu duyunca, yani bu zaferi ona borçlu olduğunu anlayınca,
rütbesini yükselterek ve de çok para vererek oğlanı ordunun başına
getirdi.

Kralın bir kızı vardı; bu kız çok güzeldi, ama biraz acayipti. Çünkü
müstakbel kocası, "Sen ölürsen ben de seninle canlı canlı mezara
girerim" diye söz vermediği sürece hiçbir erkekle evlenmeyecekti!
"Beni sevmedikten sonra kocam ne diye hayatta kalsın ki" diyordu.

Ve aynı şeyi kendisi de yapacaktı, yani kocası ölürse o da canlı canlı
onun yanına gömülecekti!

Bu tuhaf yemin, o güne kadar evliliğe talip olan tüm erkekleri ürküttü.
Ama bizim delikanlı onun güzelliğine o kadar hayran kaldı ki, hiçbir
şeye aldırış etmeden onu babasından istedi.

Kral, "Nasıl bir söz vereceğini biliyor musun?" diye sordu.

"Biliyorum, ben de onunla birlikte mezara gireceğim. Kendisini o kadar
seviyorum ki, o öldükten sonra hayatta kalmışım, neye yarar" diye cevap
verdi.

Kral bu işe razı oldu ve görkemli bir düğün yapıldı.

Karı koca bir süre birlikte mutlu yaşadılar. Derken genç kraliçe ağır
bir hastalık geçirerek yatağa düştü, hiçbir doktor ona yardım edemedi. O
öyle ölü olarak yatarken genç kral verdiği sözü düşününce, diri diri
mezara girme düşüncesi onu ürküttü, ama başka çaresi yoktu! Çünkü
kayınpederi kral sarayın tüm kapılarını kapatmış, her birinin başına da
nöbetçi koymuştu. Yani oğlan kaderden kaçamazdı!

Derken, kraliçenin saraydaki kabre konulacağı saat geldiğinde kocasını
da birlikte aldılar. Kral tüm kapıları kapatıp kilitletti.

Tabutun yanındaki bir masanın üzerine dört tane mum dikilmişti, ayrıca
dört somun ekmekle dört şişe şarap konmuştu. Yani oğlan bunları yiyip
içtikten sonra ölecekti!

Neyse, böylece bütün bir gün orada kalan oğlan bir yandan derin bir acı
ve üzüntü içindeyken, her geçen gün çok az ekmek yedi ve sadece bir
yudum şarap içti. Ölümü gitgide yaklaşıyordu.

İşte bu şekilde düşünüp, sağma soluna bakınırken tabutun bulunduğu
köşede yavaş yavaş cesede doğru yaklaşan bir yılan gördü. Onun cesedi
yiyeceğini düşünen oğlan kılıcını çekerek: "Hayatta kaldığım sürece
seni ona yaklaştırmam" diye haykırdıktan sonra onu üçe doğradı.

Bir süre sonra ikinci bir yılan gözüktü; ama yerde yatmakta olan üçe
doğranmış öbür yılanı görünce geri çekildi. Ancak az sonra yine geldi;
ağzında üç tane yeşil yaprak vardı. Önce ölü yılanın üç parçasını
birbirine birleştirerek kesik yerlere birer yaprak yerleştirdi. Derken
yılan kımıldamaya başladı ve canlanıverdi; sonra ikisi birden uzaklaşıp
gittiler.

Yapraklar yerde kalmıştı; o anda oğlanın aklına bir şey geldi. Yılanı
canlandıran yapraklardaki o güç insanda da etkili olabilir miydi?

Yaprakları alarak birini ölünün ağzına, diğer ikisini de iki gözüne
koydu. Aynı anda kan damarlarda akmaya başladı; ölünün bembeyaz yüzü
pembe bir renk aldı. Ve kadın nefes alarak gözlerini açtı.

"Aman Tanrım, neredeyim ben?" dedi.

"Benim yanmadasın karıcığım" diye cevap verdi oğlan ve olanları
anlattı. Sonra ona güçlenmesi için biraz şarapla ekmek verdi. Kadın
iyice kendine gelince ayağa kalktı. Nöbetçiler duysun da krala haber
versin diye ikisi birlikte kapıya vararak yumruklamaya ve bağırmaya
başladı.

Kral bizzat geldi ve kapıyı açtı, ikisini de taptaze ve sapasağlam
görünce çok sevindi. Artık üzüntüler bitmişti!

Ama genç oğlan yılanın getirdiği üç yaprağı hizmetçilerinden birine
vererek, "Şunları benim için iyice sakla, yanından hiç ayırma! Kim
bilir, günün birinde lazım olur" dedi.

Yeniden hayata dönen kadında bir değişiklik oldu. Kocasına karşı duyduğu
sevgi günden güne azaldı.

Bir süre sonra yaşlı babasını ziyaret amacıyla birlikte bir gemi
yolculuğuna çıktıklarında kadın, eşinin göstermiş olduğu büyük aşkı,
bağlılığı ve bu uğrunda can vermeye hazır oluşunu falan unutarak geminin
kaptanına gönlünü kaptırdı.

Derken kaptanı çağırdı; birlikte, kamarada yatıp uyuyan kocasını
başından ve ayaklarından tutup güverteye taşıdılar ve sonra da denize
attılar.

Bu cinayetten sonra kadın, "Hadi hemen babamın yanma varalım. Kocam
için yolda hastalandı, öldü deriz! Ben seni babama o kadar överim ki,
benimle evlenmene ve ilerde kral olmana razı olur" dedi.

Ama tüm bunları işiten genç oğlanın sadık hizmetçisi denize gizlice bir
filika indirerek efendisini aramaya koyuldu. Öbür hainler yollarına
devam etti.

Sadık hizmetçi ölüyü denizden çıkardı, yanında taşıdığı üç yaprağı onun
ağzına ve gözlerine yerleştirerek efendisini canlandırdı.

Tüm güçleriyle gece gündüz demeden kürek çektiler ve sandal o kadar
hızlı yol aldı ki, diğerlerinden önce yaşlı kralın yanına vardılar.

Kral onun tek başına geldiğini görünce neler olduğunu sordu. Oğlan
karısının ihanetini anlatınca yaşlı kral, "Böyle bir şey yaptığına
inanamıyorum, ama yakında gerçek ortaya çıkacak" diyerek damadını ve
hizmetçisini gizli bir odaya sakladı.

Çok geçmeden gemi karaya yanaştı ve imansız kadın babasının önüne üzgün
bir yüzle çıktı.

Kral, "Niye yalnız geldin? Kocan nerde?" diye sordu.

Kadın, "Ah, babacığım, ne kadar üzgünüm bilemezsin! Kocam yolculuk
sırasında birden hastalanıverdi ve öldü. Bu cesur ve iyi kalpli kaptan
bana destek vermeseydi, ne yapardım bilmem! Kocam ölürken o da
yanımdaydı, kendisi anlatsın" dedi.

Kral, "Şu ölüyü ben canlandırayım bari" diyerek gizli odanın kapısını
açtı; damadıyla yardımcısı içeri girdiler.

Kocasını gören kadın, yıldırım çarpmışa döndü ve diz çökerek babasından
merhamet diledi.

Ama kral "Ne merhameti" dedi. "O senin için ölmeye hazırdı; seni
hayata o döndürdü. Sense onu uykusunda öldürdün! Bu yüzden cezanı
çekmelisin!"

Ve sonra kadınla kaptanı dibi delik bir sandala bindirterek denize
açılmalarını sağladı; çok geçmeden ikisi de dalgalara gömüldü.
