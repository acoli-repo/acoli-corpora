# author: Gebrüder Grimm
# source: tbc
# url: https://www.grimmstories.com/tr//grimm_masallari/kirmen_mekik_ve_igne
# note: copyright of translation tbc

## Kirmen, Mekik ve İğne 

Bir zamanlar bir kız vardı, küçük yaşta anne ve babasını kaybetmişti.
Vaftiz annesi köyün çıkışındaki küçük bir evde oturuyor, geçimini iplik
eğirmekle, örgü örmekle ve dikiş dikmekle sağlıyordu. Bu kadın küçük
kızı yanına aldı, ona işini öğretti ve çok güzel bir eğitim verdi.

Kız on beş yaşına bastığında kadın hastalandı, kızı yanına çağırarak
şöyle dedi: "Bak kızım, sonumun yaklaştığını hissediyorum, sana bu evi
bırakıyorum. Seni rüzgârda yağmurdan koruyacak ve barındıracaktır;
ayrıca sana bıraktığım kirmen, mekik ve iğneyle de ekmeğini
kazanırsın."

Sonra ellerini kızın başına koyarak onu kutsadı. "Tanrıya olan inancını
kaybetme! O zaman rahat edersin" diye ekledi.

Daha sonra da gözleri kapandı. Cenazesi kaldırıldığında kız tabutun
ardından acı acı ağladı ve son duasını etti.

Ve kız bu küçük evde yalnız yaşamaya başladı. Çok çalışkandı; iplik
eğirdi, örgü ördü ve dikiş dikti; tüm bunları yaparken de vaftiz
annesini rahmetle anmaktan geri kalmadı. Sanki odadaki keten
kendiliğinden çoğalıyordu. Bir havlu veya hah ya da gömlek ördü mü,
hemen müşterisi çıkıyor ve parasını fazlasıyla ödüyordu. Böylece kız hiç
sıkıntı çekmedi. O sıralarda ülkeyi yöneten kralın oğlu kendisine bir
nişanlı aramak üzere bu yöreye geldi. Babasına kalırsa fakir bir kız
seçmeyecekti, zenginini de zaten kendisi istemiyordu. Bunun üzerine
oğlan şöyle karar verdi: "En fakir, ama aynı zamanda da en zengin kız
benim nişanlım olacak!"

Kızın yaşadığı köye gelince, her yerde yaptığı gibi, en fakir ve en
zengin kızları soruşturdu. Ona önce en zengin kızın ismini verdiler; en
fakir kızın da köyün çıkışındaki küçük bir evde oturduğunu söylediler.

Zengin kız süslenip püslenerek kapı önüne çıktı ve kendisine atıyla
yaklaşan prensin önünde eğildi.

Prens ona baktı ve hiçbir şey söylemeden atını sürüp oradan ayrıldı.

Fakir kızın evinin önüne geldiğinde kız kapıya çıkmamıştı, odasındaydı.

Prens atından inerek pencereden içeri baktı, odaya vuran güneş ışığında
kızın harıl harıl iplik çekmekte olduğunu gördü. Bir süre onu seyretti.

Kız onu fark edince kızardı, gözlerini yere indirerek iplik çekmeyi
sürdürdü. Bu kez iplik çok mu inceydi bilmem, ama prens yine çekip
gitti.

Bunun üzerine kız pencereyi açtı ve "Odanın içi amma da sıcak" diye
söylendi. Ve prensin arkasından baktı, ta ki şapkasının beyaz tüylerini
artık göremeyinceye kadar.

Sonra yine işinin başına döndü ve çalışmasını sürdürdü. Derken vaftiz
annesinin sık sık söylediği bir şarkı geldi hatırına:

Kirmen, kirmen, çık dışarıya,
Nişanlımı getir buraya!

Sonra ne mi oldu? Kirmen o anda elinden fırlayıverdi, kapıdan dışarı
çıktı. Kız hayretler içinde kalarak onun arkasından baktı. Kirmen neşeli
danslar yaparak etrafa saçtığı altın ipliklerini peşi sıra sürüklüyordu.
Derken gözden kayboldu.

Kirmeni kalmayan kız bu kez mekiği eline alarak iplik çekmeye ve
dokumaya devam etti.

Kirmene gelince, ipliği bitene kadar oynadı durdu. Sonunda prensin
yanına varabildi.

"Bu da nesi? Bana yol mu gösterecek yoksa?" diye söylenen prens atını
döndürerek kirmenin peşine takıldı.

Kız hâlâ tezgâhının başında çalışmaktaydı ve şarkı söylüyordu.

Mekik, mekik, ipliği ince çek,
Nişanlım geliyor mu gerçek?

Birden mekik elinden fırladı ve kapıdan dışarı çıktı.

Bu kez kız kapı eşiğinde öyle güzel bir hah dokumaya başladı ki, dünyada
bir eşi daha yoktu!

Her iki yanında güller ve zambaklar açmıştı; yerde yeşil filizler
sivrilmişti; aralarında da tavşanlar, yavrularıyla oyun oynuyordu.
Geyiklerle ceylanlar arada sırada başlarını çıkarıp onlara bakıyordu.
Ağaç dallarına tüneyen kuşlar öyle çeşitli şarkılar söylüyorlardı ki!

Bu arada mekik oraya buraya sıçrayıp durmaktaydı ve sanki her şey kendi
kendine büyüyordu.

Mekik yine elinden fırladığında kız dikiş dikmeye başladı. İğneyi eline
alarak şöyle bir şarkı tutturdu:

İğne, iğne, ince uzunsun,
Artık nişanlımı bana sun!

Ve iğne elinden fırlayarak odanın içinde şimşek gibi oraya buraya
sıçramaya başladı.

Sanki görünmeyen ruhlar tüm işleri üstlenmişti. Çok geçmeden masa ve
raflara yeşil örtüler serildi, koltuklara kadife kılıf yapıldı,
pencerelere ipek perdeler asıldı. İğne son dikişini atarken kız
pencereden bakınca, altın iplikleri peşinden sürükleyen kirmeni, daha
doğrusu beyaz tüylü şapkasıyla prensi görüverdi.

Oğlan atından indi, kapı önündeki halıya basarak içeri girdi. Karşısında
eski püskü giysisiyle genç kız durmaktaydı; ama gül bahçesindeki güller
kadar tazeydi, pespembeydi.

Prens ona yaklaşarak, "En fakir, ama aynı zamanda en zengin kız sensin!
Benimle gel, nişanlanalım" dedi.

Kız sustu, ama ona elini uzattı. O da bir öpücük kondurduktan sonra genç
kızı dışarı çıkardı, kendi atına bindirdi, sonra sarayına götürdü.

Görkemli bir düğün yapıldı.

Kız kirmeni, mekiği ve iğneyi hazine dairesinde başköşeye yerleştirerek
onurlandırdı!
