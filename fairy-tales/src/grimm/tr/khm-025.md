# author: Gebrüder Grimm
# source: tbc
# url: https://www.grimmstories.com/tr//grimm_masallari/yedi_karga
# note: copyright of translation tbc

## Yedi Karga 

Bir adamın yedi oğlu vardı, ama ne kadar istediyse de kızı olmadı.
Sonunda karısı gebe kalarak onu umutlandırdı; derken çocuk doğdu: bu bir
kızdı! Herkes çok sevindi. Ancak kız çok çelimsizdi ve çok ufaktı; bu
yüzden acilen kutsanması gerekiyordu.

Babası hemen oğullarından birini vaftiz suyu getirmesi için kaynağa
gönderdi; öbür altısı da ona eşlik ettiler. Her biri suyu önce ben
alayım derken maşrapayı kuyuya düşürdüler. Orada kalakaldılar; ne
yapacaklarını bilemediler; hiçbiri eve dönmeye cesaret edemedi.

Onlar gelmeyince babaları sabırsızlandı. "Herhalde yine oyuna daldılar,
keratalar" diye söylendi. Kızı vaftiz edilmeden ölecek diye
düşünüyordu. O kızgınlıkla, "Keşke hepsi kargaya dönüşse" diye beddua
etti. Bunu söyler söylemez başının üzerinde, havada uçmakta olan yedi
tane simsiyah karga gördü.

Ana baba bu bedduayı geçersiz kılamadı; yedi çocuğu birden kaybetmenin
verdiği üzüntü karşısında yeni doğan kızlarıyla teselli buldular.

Bu sevimli kız her geçen gün daha güçlendi ve güzelleşti. Yedi tane
kardeşi olduğu uzun zaman ondan saklandı. Derken başkalarından, "Kız
güzel, amayedi kardeşinin ölmesine o neden oldu!" şeklinde konuşmalar
işitince anne ve babasına bunun gerçek olup olmadığını sordu. Onlar bu
sırrı daha fazla saklamadı; Tanrı'nın takdiri böyleymiş diyerek bunda
kızın bir sucu olmadığını söylediler

Ne var ki, kız vicdan azabı çekiyordu; kardeşlerini bu büyüden
kurtarabileceğine inanıyordu.

Huzuru kaçtı ve bir gün gizlice evi terk ederek yollara düştü. Her ne
pahasına olursa olsun, kardeşlerini bulacak ve onları kurtaracaktı!

Hatıra olarak yanına, anne ve babasının verdiği ufacık bir yüzükten
başka bir somun ekmek, bir maşrapa su ve yorulduğu zaman oturmak için
alçak bir tabure aldı.

Az gitti, uz gitti, dere tepe düz gitti, derken güneşe vardı; ama orası
çok sıcaktı, hem de korkunçtu, küçük çocukları yutuveriyordu.

Hemen oradan kaçtı ve aya gitti. Ama orası da buz gibi soğuktu,
korkunçtu, ürkütücüydü. Ve çocuğu fark edince, "İnsan eti kokluyorum"
diye söylendi ay.

Kız hemen oradan da kaçarak yıldızlara geldi; onlar dostça ve iyi
davrandı ve her biri özel iskemlesinde oturmaktaydı.

Ama Çobanyıldızı ayağa kalktı, ona ufacık bir tavşan ayağı vererek şöyle
dedi: "Bu olmadan Camdağı'nın kapısını açamazsın. Senin kardeşlerin
Camdağı'nda!"

Kız o ayağı alıp mendiliyle sardı ve oradan ayrıldı. Derken Camdağı'na
geldi. Kapıyı açmak için cebinden mendilini çıkardı, ama tavşan ayağı
yoktu! Çobanyıldızı'nın verdiği hediye kaybolmuştu! Ne yapsaydı şimdi?
Kardeşlerini kurtarmak istiyordu, ama Camdağı'nın kapısını açacak
anahtarı yoktu! Bunun üzerine çakısını çıkararak ufacık parmaklarından
birini keserek kilide soktu, kapı açılıverdi.

İçeri girdiğinde karşısına bir cüce çıktı. "Sen ne arıyorsun burada,
çocuğum?" diye sordu cüce.

"Kardeşlerimi arıyorum, yani yedi kargayı" diye cevap verdi kız.

"Karga efendiler evde yoklar, onlar gelinceye kadar beklemek istersen
gir içeri" diyen cüce daha sonra kuşların yiyeceğini hazırladı; yedi
küçük tabak, yedi küçük bardak! Kızcağız her bir tabaktan bir lokma ve
her bir bardaktan bir yudum aldı, ama sonuncu bardağın içine yanında
getirdiği ufak yüzüğü attı.

Derken havada bir kanat çırpıntısı ve sesler duyuldu.

Cüce, "Karga efendiler eve dönüyor" dedi.

Ve kuşlar geldi; karınları acıkmıştı. Tabaklarını ve bardaklarını
aradılar.

"Kim benim tabağımdan yedi? Kim benim bardağımdan içti? Buna bir insan
dudağı değmiş" diye karşılıklı tartıştılar. Ve yedinci karga bardağının
dibindeki yüzüğü görünce, bunun anne ve babasının vermiş olduğu yüzük
olduğunu anladı ve "Tanrıya şükürler olsun! Kız kardeşimiz gelmiş!
Öyleyse kurtulduk" dedi.

Kapının arkasında durup onları dinleyen kız onların bu dileğini duyunca
yanlarına geldi.

Yedi karga da yeniden insana dönüştü. Birbirleriyle sarılıp öpüştüler ve
ölünceye kadar mutlu yaşadılar.
