# author: Gebrüder Grimm
# source: tbc
# url: https://www.grimmstories.com/tr//grimm_masallari/kuyu_basindaki_kiz
# note: copyright of translation tbc

## Kuyu Başındaki Kız 

Bir zamanlar çok, ama çok yaşlı bir kadın vardı. İki dağ arasındaki
ıssız bir vadide kazlarıyla birlikte yaşıyordu. Bu vadi büyük bir
ormanla çevriliydi. Kadıncağız her sabah bastonuna dayana dayana ormana
gidiyordu. Ama orada hiç boş durduğu yoktu. O yaşına göre kazları için
ot kesiyor, elinin yetiştiği kadarıyla yabani meyve topluyor ve hepsini
sırtına yükleyip taşıyordu. Herkes onun bu ağırlığa dayanamayacağını
sansa da, o bunları eve götürüyordu. Ne zaman birine rastlaşa onu dostça
selamlayarak şöyle diyordu: "Merhaba hemşerim! Bugün hava güzel, değil
mi? Sen şimdi şu yükleri nasıl taşıdığıma şaşıyorsundur! Ama işte,
herkes kendi yükünü kendi taşımalı" diyordu

Zamanla herkes onunla karşılaşmaktansa yol değiştirmeyi yeğler oldu.
Hatta ne zaman bir babanın yolu oraya düşse, hemen oğlunun kulağına
usulca, "Şu kocakarıdan kork! Numaracının tekidir o, yani bir büyücü"
diye fısıldıyordu.

Bir sabah genç ve yakışıklı bir oğlanın yolu ormana düştü. Güneş pırıl
pırıldı, kuşlar cıvıldıyordu, hafif bir rüzgâr yaprakları
kımıldatıyordu. Oğlanın neşesine diyecek yoktu!

O zamana kadar hiç kimseye rastlamadı, ama birden yere diz çökerek
elindeki orakla ot kesen kocakarıyı gördü. Kadın kestiklerini bir
çarşafa yığmıştı; yanında da içi armut ve elma dolu iki sepet vardı.

Oğlan, "Anacığım, bunların hepsini nasıl taşıyacaksın?" diye sordu.

"Taşıyacağım işte, bayım! Zengin çocuğu taşımaz böyle şey. Ama ben
fakirim ya! Hep:

Etrafına fazla bakınma,
Kamburundan yakınma!

diyorlar. Sen bana yardım eder misin?" diye sordu kocakarı oğlan yanına
yaklaştığında. "Sen kambur falan değilsin, bacakların da sağlam. Bu iş
senin için çocuk oyuncağı. Zaten evim de pek uzakta değil. Şu dağın
ardındaki vadide. Senin için iki adımlık yer!"

Delikanlı kadının haline acıdı. "Benim babam fakir değil, aksine çok
zengin bir kont. Görüyorsun işte, sen bu balyayı taşıyamazsın, onu ben
taşırım" dedi.

"Bunu yaparsan sevinirim" diye cevap verdi kadın. "Tabii bir saatlik
yolumuz var, ama bu sana vız gelir! Şurdaki armutlarla elmaları da al!"

Genç kont bir saatlik yolu düşününce bir tuhaf oldu. Ama kadın onun
yakasını bırakmadı; yük dolu çarşafın ağzını bağlayarak onu oğlanın
sırtına yükledi, içi meyve dolu iki sepeti de iki eline tutuşturduktan
sonra, "Gördün mü, ne kadar kolay oluyormuş" dedi.

"Hayır. Hiç de öyle değil" diyen oğlan yüzünü buruşturdu. "Bu denk
değirmentaşı gibi, çok baskı yapıyor; elmalarla armutlar da kurşun gibi
ağır. Nefes alamıyorum!" Tüm yükü sırtından atmak istediyse de kocakarı
buna izin vermedi.

"Bak hele" dedi alayla, "Benim gibi yaşlı bir kadının her gün
taşıdığı şeyi delikanlımız taşıyamıyor. İş lafa gelince üzerlerine yok.
Ama ciddiye binince toz olmaya kalkıyorlar hep" diyerek ekledi. "Ne
duruyorsun orda? Yaylan bakalım! Kimse o yükü senin sırtından alamaz."

Düz yolda yürüdükleri sürece oğlan buna dayanabildi, ama dağa tırmanmaya
başlayınca, bastığı yerdeki taşlar sanki canlıymış gibi ayaklarının
altından yuvarlanıp gidince daha fazla dayanamadı. Kan ter içinde
kalmıştı.

"Anacığım, daha fazla yürüyemeyeceğim. Biraz dinleneyim" dedi.

"Hayır, olmaz! Gideceğimiz yere varınca dinlenirsin. Şimdi yürü
bakalım. Bir işe yara" dedi kadın.

"Bana bak kocakarı, edepsizleşme" diyen oğlan yükünü sırtından atmak
istedi, ama o denk sanki yapışmış gibiydi. Sağa döndü sola döndü, bir
türlü ondan kurtulamadı.

Kocakarı bir kahkaha atarak bastonuna binip oğlanın etrafında dans
etmeye başladı.

"Bozulma bayım" dedi. "Suratın horoz ibiği gibi kızardı! Sen şu yükü
eve kadar taşı da, sana orada iyi bir bahşiş vereyim!"

Oğlan ne yapabilirdi ki? Kaderine boyun eğerek sabırla kocakarının
peşinden gitti.

Kocakarı birden çevikleşti, bir sıçrayışta oğlanın taşıdığı dengin
üstüne bindi; zayıf gibi görünse de şişko köylülerin ağırlığındaydı.

Delikanlının dizleri titriyor ve yürümek istemiyordu, ama bu kez
kocakarı sopayla ve ısırgan demetiyle çıplak bacaklarına vurup
duruyordu.

Neyse, oğlan oflaya poflaya dağı tırmandı ve tam yere kapaklanacağı
sırada kocakarının evine vardı.

Kazlar kocakarıyı görünce kanat çırpa çırpa, ona doğru koşarken: "Yaşlı
kız, yaşlı kız! Mızmız da mızmız! Mızmız da mızmız" diye bağrıştılar.
Onların arkasında elindeki sopasıyla bir kız çıkageldi; uzun boylu ve
güçlü biriydi bu, ama çirkin mi çirkindi!

"Hanımanne" dedi kocakarıya, "Başına bir şey mi geldi? Çok geç kaldın
da!"

"Yok kızım, başıma bir şey gelmedi! Tam tersine, iyi kalpli bir bey
yükümü taşıdı. Hatta yorulduğumda beni de sırtına aldı. Böylece yol bu
kez bana hiç de uzun gelmedi; yolculuğum neşeli geçti, çok eğlendik"
diyen kocakarı, oğlanın sırtından inerek elindeki sepetleri aldı ve ona
dostça sırıtarak, "Şu kapı yanındaki sıraya otur, dinlen biraz.
Ücretini hak ettin. Unutmadım yani" dedi.

Sonra kazları güden kıza dönerek, "Sen içeri gir kızım. Genç bir beyle
bir arada olman yakışık almaz. Ateşe yağ dökmeye gelmez! Sonra bakarsın
sana âşık oluverir" dedi.

Kont ağlasam mı gülsem mi diye aklından geçirdi. "Şu kıza bak! Otuz yaş
daha genç olsa yine kılım kıpırdamaz!"

Bu sırada kocakarı kazlarını kendi çocuklarıymış gibi okşayıp
sıvazladıktan sonra kızıyla birlikte eve girdi.

Oğlan da bir armut ağacının altına uzandı.

Hava ılıktı, her yanı kaplayan yeşil çimenler çuha çiçeği, kekik ve daha
bir sürü yabani çiçekle doluydu. Tüm bunların ortasından suyu billur
gibi olan bir kaynak akıyordu. Güneş ışınlarının oynaştığı bu suda
yabanikazlar dolaşıyor ya da yüzüyordu.

"Burası gerçekten çok güzel" diye mırıldandı delikanlı. "Ama öyle
yorgunum ki, canım biraz uyumak istiyor. Yeter ki rüzgâr çıkıp
bacaklarımı üşütmesin, çünkü dayak yemekten canları çıktı!"

Henüz uykuya dalmıştı ki, kocakarı çıkageldi ve onu sarsarak, "Hadi
kalk! Burada kalamazsın! Elbette sana çok çektirdim, ama yine de hayatta
kaldığına şükret! Şimdi seni ödüllendireceğim. Paraya ve mala ihtiyacın
yok. Al, bu başka bir şey" dedikten sonra onun eline zümrüt işlemeli
ufak bir kutu sıkıştırdı.

"Bunu iyi sakla" dedikten sonra ekledi, "Sana şans getirecek!"

Genç kont ayağa fırladı; şimdi kendini zinde ve güçlü hissediyordu.
Hediyesini aldıktan sonra kocakarıya teşekkür ederek, güzel kızına bir
kere bile dönüp bakmadan yola çıktı. Bir süre böyle gittikten sonra ta
uzaktan kazların neşeli seslerini işitti.

Kont yolunu buluncaya kadar vahşi ormanda üç gün boyunca didindi durdu.
Derken büyük bir şehre vardı; kimse onu tanımadığı için saraya götürüldü
ve tahtlarına oturmuş kral ve kraliçenin huzuruna çıkarıldı.

Kont diz çöktü ve cebinden çıkardığı zümrüt işlemeli kutuyu kraliçenin
ayaklarının dibine bıraktı.

Kraliçe ona ayağa kalkmasını söyledi; o da kutuyu ona ayakta verdi. Ama
kraliçe kutunun kapağını açıp da içine bakar bakmaz ölü gibi yere düştü!

Kralın adamları kontu yakalayıp hapse attılar. Derken kraliçe gözlerini
açtı ve onu serbest bırakmalarını emretti. Sonra herkesi dışarı
çıkarttı, onunla gizli bir şey konuşmak istiyordu.

Kraliçe onunla yalnız kalınca acı acı ağlayarak derdini döktü.

"Bunca şan ve şöhret, bunca zenginlik neye yarar ki! Ben her sabah
üzüntü ve sıkıntıyla uyanıyorum. Benim üç tane kızım vardı; bunlardan en
küçüğü o kadar güzeldi ki, herkes ona dünya harikası diyordu. Teni kar
gibi beyazdı, yanakları elma gibi kırmızıydı, saçları da güneş gibi
parlıyordu. Ağladığı zaman gözlerinden yaş değil inci taneleri
dökülüyordu. On beş yaşına bastığında kral onu ve diğer iki kardeşini
tahtına çağırdı. En küçük kız salona girdiğinde herkesin gözleri nasıl
fal taşı gibi açıldı, anlatamam! Sanki oraya güneş doğmuş gibiydi!

Kral,'Kızlarım, ben ne zaman ölürüm bilmem, ama benden sonra hepinize
ne düşeceğine şimdiden karar vermek istiyorum. Hepiniz beni
seviyorsunuz, ama beni en fazla seven en iyi ödülü alacak' dedi.

Her biri en çok onu sevdiğini söyledi. Ama kral, 'Bunu kelimelere dökün
bakalım' diye karşılık verdi. Büyük kız, 'Ben babamı en tatlı şekermiş
gibi seviyorum' dedi. Ortanca kız, 'Ben babamı en sevdiğim elbise
kadar seviyorum' dedi. Ama küçük kız sustu. Bunun üzerine babası, 'Ya
sen kızım, sen beni ne kadar seviyorsun?' diye sordu. 'Bilmiyorum'
dedi kız, 'Benim sevgimi hiçbir şeyle ölçemezsiniz!' Ama babası bir
şeyler söylemesi için diretti. Sonunda kız, 'En sevdiğim yemek bile
tuzsuz olursa bir işe yaramaz, bu yüzden ben babamı tuz kadar
seviyorum' dedi.

Kral bunu duyunca öfkelendi. 'Madem ki beni tuz kadar seviyorsun, o
halde ödülün de tuzlu olsun' diyerek servetini ikiye bölerek öbür iki
kıza bıraktı. Sonra bir torba tuzu küçük kızının sırtına yükletip
bağlattıktan sonra onu saraydan kovarak iki uşağın yardımıyla vahşi bir
ormana bıraktırdı. Hepimiz onun için yalvarıp yakardık, ama kralı
yumuşatamadık. Benim küçük kızım bizi terk ederken nasıl ağladı,
bilemezsin! Gittiği yol ağlamaktan gözyaşıyla değil inciyle dolmuştu.
Daha sonra kral yumuşadı ve zavallı çocuğumuzu ormanda arattı, ama kimse
onu bulamadı. Vahşi hayvanlar tarafından parçalandığını düşündükçe
üzüntüden ne yapacağımı bilemiyorum. Bazen hayatta olduğunu düşünüyor ve
belki de ona acıyan birinin yanına sığınmıştır diye teselli bulmaya
çalışıyorum. Sen o zümrüt işlemeli kutuyu açınca, içinde tek bir inci
gördüm; kızımın gözyaşına çok benziyordu. İşte bu beni öyle
heyecanlandırdı ki, bilemezsin! Söyle bana, bu inciyi nereden buldun?"

Kontonu ormandaki bir kocakarıdan aldığını, ancak kadından biraz
çekindiğini, çünkü onun bir büyücü olduğunu, kraliçenin kızını da ne
gördüğünü ne de onun hakkından bir şey duyduğunu söyledi.

Kral ve kraliçe o kocakarıyı aramaya karar verdiler. İncinin olduğu
yerden kızlarından bir haber alabileceklerini düşündüler.

Kocakarıysa vadideki kulübesinde iplik çekmekle uğraşıyordu. Hava çoktan
kararmıştı. Derken ocağın altından çıkan bir kıvılcım acayip bir ışık
saçtı. Birden dışarıda bir gürültüdür koptu. Kazlar otlaktan dönüyordu,
sesleri onlar çıkarıyordu. Çok geçmeden kız da içeri girdi. Ama kocakarı
ona teşekkür bile etmedi, sadece hafifçe kafasını salladı.

Kız çıkrığın başına geçerek iplik çekmeye başladı. Bu işi öyle bir
neşeyle yapıyordu ki, küçük bir kız gibiydi.

Böylece iki saat boyunca karşılıklı oturdular, ama tek laf etmediler.

Derken pencerede bir hışırtı duyuldu; ateş gibi yanan bir çift göz
içeriye bakmaktaydı.

Bu, üç kez huu! huu! huu! diye bağıran baykuştu.

Kocakarı başını biraz yukarı kaldırarak, "Hadi bakalım kızım, dışarı
çık ve işini yap" dedi.

Kız ayağa kalkarak dışarı çıktı. "Nereye gitti bu kuş?" diye
söylenerek otlağı geçerek vadiye kadar yürüdü. Derken bir kuyu gördü;
burada üç tane meşe ağacı bulunuyordu. Bu arada dağların ardından
dolunay çıktı! Etraf o kadar aydınlandı ki, yerde bir toplu iğneyi
görebilirdin!

Kız yüzünü örten deriyi çekip çıkardı ve sonra kuyuya eğilip yüzünü
yıkamaya başladı. Bu iş bittikten sonra maske şeklindeki deriyi de suya
sokup, ay batıncaya kadar kuruması için çimenlerin üstüne yaydı. Ama kız
nasıl da değişivermişti! Böylesini hiç görmemişsindir! O kır saçlar
gitti, yerini güneş ışını gibi parlayan altın sarısı gür saçlara bıraktı
ve bu saçlar onun vücudunu manto gibi örttü. Gözleri gökyüzün- deki
yıldızlar kadar parlaktı, yanakları da elma çiçeği gibi pembemsiydi.

Ne var ki, bu güzel kız çok üzgündü. Yere çöküp saatlerce ağladı.
Gözlerinden akan yaşlar uzun saçlarının arasından yere akıyordu.

Yakınındaki ağaç dallarının hışırtısını duymasa belki daha saatlerce
orada kalacaktı.

Derken avcının kurşunundan kaçan bir ceylan gibi yerinden sıçradı. Ay
tam o sırada bir bulutun arkasına saklanmıştı. Birden genç kızın yüzüne
yine eski derisi yapışıverdi; rüzgâr ışığı söndürmüştü!

Kız tir tir titreyerek eve döndü. Kocakarı kapı önündeydi; kız başına
gelenleri anlatmak istediyse de o, "Hepsini biliyorum" dedi. Sonra
kızı içeri sokup çıkrığın başına oturtarak eline bir çile yün verdi. Ama
kendisi oturmadığı gibi eline bir süpürge alarak etrafı süpürmeye
başladı. "Her yer tertemiz olmalı" dedi kıza.

"Ama anacığım, neden böyle geç saatte işe başladın? Niyetin ne?" diye
sordu kız.

"Saatin kaç olduğunu biliyor musun?" diye sordu kocakarı.

"Daha gece yarısı olmadı. Ama on bire geliyor" diye cevap verdi kız.

"Tam üç yıl önce buraya geldiğini unuttun mu yoksa? Zamanın doldu,
artık birlikte kalamayız" dedi kocakarı.

Kız dehşete kapılarak, "Ah, anacığım, beni evden mi atıyorsun? Nereye
gideyim peki? Başka evim barkım ya da bir arkadaşım yok ki! Şimdiye
kadar senin bir dediğini iki ettirmedim; beni gönderme" dedi.

Kocakarı kızının başına daha neler geleceğini söylemedi. "Ben de burada
fazla kalmayacağım" dedi. "Buradan ayrılmadan önce evin tertemiz
olması lazım; onun için beni işimden alıkoyma. Sana gelince, merak etme!
Nasılsa başını sokacak bir yer bulursun; sana vereceğim para da her
ihtiyacını giderir."

Kız yine sordu, "Ama söyle bana, neler oluyor?"

"Beni işimden alıkoyma dedim ya sana! Kapa çeneni de odana geç!
Yüzündeki deriyi çıkar, bana geldiğin gündeki ipek elbiseni giy, sonra
da seni çağırıncaya kadar odanda bekle" dedi kocakarı.

Ama gelelim kontla birlikte vadideki kocakarıyı aramaya çıkan kral ile
kraliçeye!

Hep birlikte ormana varınca kont gece yarısı onlardan ayrılarak tek
kaldı. Ama ertesi sabah doğru yolda yürüdüğünden emindi. O gün akşama
kadar yürüdü; derken hava karardı. Yolunu şaşırmamak için bir ağaca
tırmandı; geceyi burda geçirecekti! Ay çıkıp da etrafı aydınlattığında
dağdan aşağı inmekte olan bir karaltı gördü; elinde değneği olmasa da
bunun daha önce kocakarının evinde kazları güden kız olduğunu anladı.

"Bir büyücüden kurtuldum, şimdi öteki çıktı başıma" diye söylendi. Ama
kız kuyu başına gelip yüzündeki deriyi sıyırdıktan sonra yıkanıp altın
saçlarını da yere dökünce kont, ömründe görmediği güzellikte biriyle
karşılaştı. Adeta soluğu kesildi. Boynunu yapraklar arasından
uzatabildiği kadar uzattıktan sonra hiç gözünü kırpmadan ona baktı.
Ancak öne fazla mı eğildi nedir? Yoksa başka bir nedenle mi? Dal
gürültüyle çatırdadı. Aynı anda kız yine derisine bürünerek bir ceylan
gibi sıçrayarak oradan kaçtı gitti. Tam o sırada ay bulutların arkasına
girmişti! Öyle ki, kont kızı bir daha göremedi.

Kız gittikten sonra kont ağaçtan indi ve hızlı adımlarla onun peşine
düştü. Çok gitmedi; alacakaranlıkta, çimler üzerinde yürüyen iki karaltı
gördü. Bunlar kral ve kraliçeydi!

Ta uzaktan kocakarının evinden sızan ışığı görüp oraya doğru
gitmekteydiler.

Kont onlara kuyu başında tanık olduğu mucizeyi anlattı. Onlar bu kızın
kendi kızları olduğundan emindiler.

Sevinçle yola koyuldular ve az sonra kulübeye vardılar. Her taraf kaz
doluydu; hepsi başlarını kanatlarının altına sokmuş uyuyordu; nitekim
hiçbiri kıpırdamadı.

Kulübenin penceresinden içeri baktılar. Kocakarı hiç ses çıkarmadan
iplik çekmekteydi; başını öne eğmişti ve etrafa bakındığı yoktu.
Bulunduğu oda da, yan oda da tertemizdi; toz göremezdiniz! Ama kızı
meydanda yoktu! Bir süre öylece bakakaldılar. Sonunda cesareti ele
alarak hafifçe camı tıkırdattılar.

Kocakarı onları bekliyor gibiydi; ayağa kalkarak dostça selamladı.
"Buyrun, buyrun, ben sizleri tanıyorum" dedi.

İçeri girdiklerinde kocakarı, "Bu uzun yolu boşu boşuna geldiniz. Sizin
kızınız o kadar iyi ve cana yakın ki, üç yıl dayandı ve büyüyü bozmadı!
Kendisine bir şey olmadı, üç yıl boyunca kaz gütmesi gerekiyordu. Kötü
bir şey öğrenmedi, tertemiz bir kalbi var! Ama onu kokuttuğunuz için siz
de yeterince cezalandırıldınız" dedi ve yandaki odaya giderek, "Gel
bakalım, kızım" diye seslendi.

Kapı açıldı, kralın kızı gözüktü. İpek elbisesi içinde altın sarısı
saçlarıyla, pırıl pırıl gözleriyle karşılarındaydı. Sanki gökten bir
melek inmişti. Anne ve babasının kucağına atılarak onları öptü kız.
Sanki hiçbir şey olmamıştı. Hepsi sevinçten ağladı. Kont onların yanında
duruyordu. Genç kız onu görünce kıpkırmızı kesildi, neden böyle olduğunu
kendisi de anlamadı.

Kral, "Sevgili çocuğum, krallığımı sana bırakıyorum" dedi.

"Buna ihtiyacı yok" dedi kocakarı. "Ben ona gözyaşları hediye ettim;
dökeceği her damla gözyaşı denizlerdekilerden ve sizin
sarayınızdakilerden kat kat güzel birer inci tanesine dönüşecek çünkü!
Yaptığı hizmetlere karşılık da ona evimi veriyorum."

Bu sözleri söyler söylemez kocakarı göz önünden kaybolup gitti. Derken
duvarlar çatırdamaya başladı ve küçücük ev koskoca bir saraya dönüştü.
Krallara layık bir sofra kuruldu; hizmetçiler seferber oldu; mükemmel
bir servis sunuldu. Bu masal daha sürecek, ama bunu bana anlatan
büyükannem hafızası zayıfladığı için gerisini unuttu. Ama bana kalırsa
kralın kızı kontla evlendi; ikisi de yeni sarayda kalarak ömürlerinin
yettiğince mutlu yaşadılar.

O kulübedeki bembeyaz kazlar da herhalde kocakarı tarafından güzel
kızlara dönüştürüldü... dersem sakın alınmayın; onlar belki de şimdi
genç kraliçenin nedimesi oldular; bilmiyorum, ama bana öyle geliyor
işte! Kesin olan şu ki, o kocakarı büyücü falan değildi; büyüye
yakalanmış bir bilge kadındı ve iyi niyetliydi! Herhalde genç kraliçeye
de gözyaşı yerine inci akıtma yeteneğini o verdi. Bugün böyle bir şey
olmaz artık; olsaydı tüm fakirler zengin olurdu!
