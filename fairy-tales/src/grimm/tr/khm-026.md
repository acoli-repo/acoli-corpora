# author: Gebrüder Grimm
# source: tbc
# url: https://www.grimmstories.com/tr//grimm_masallari/kirmizi_baslikli_kiz
# note: copyright of translation tbc

## Kırmızı Başlıklı Kız 

Bir zamanlar küçük ve tatlı bir kız vardı; kim görse ondan hoşlanırdı,
özellikle de büyükannesi. Öyle ki, torununa ne vereceğini bilemezdi. Bir
keresinde ona kırmızı kadifeden bir başlık hediye etti. Şapka kıza o
kadar yakıştı ki, başından çıkarmaz oldu. Bu yüzden de herkes ona
Kırmızı Başlıklı demeye başladı. Bir gün annesi ona, "Gel bakalım
Kırmızı Başlıklı, şu kurabiyeyle şarabı büyükannene götür. Kadıncağız
hasta ve halsiz; bu ona iyi gelecektir. Acele et ki, sıcak basmadan
oraya varasın. Anayoldan ayrılma sakın, oraya buraya sapma. Yoksa şişeyi
düşürüp kırarsın; büyükannen de şarapsız kalır. Eve girince günaydın
demeyi unutma, her köşeye da bakmaya kalkışma" dedi.

"Merak etme" diyen küçük kız annesiyle vedalaştı.

Büyükannenin evi köyden yarım saat mesafedeki ormandaydı. Kırmızı
Başlıklı ormana dalınca kurtla karşılaştı. Ama onun ne kötü bir hayvan
olduğunu bilmediği için korkmadı.

Kurt: "İyi günler Kırmızı Başlıklı" dedi.

"Teşekkür ederim, kurt kardeş."

"Sabah sabah nereye gidiyorsun böyle?"

"Büyükanneme."

"Ne taşıyorsun önlüğünün altında?"

"Kurabiyeyle şarap. Kurabiyeyi dün yaptık; bu, hasta büyükanneme iyi
gelir."

"Kırmızı Başlıklı, senin büyükannen nerede oturuyor?"

"Ormanda; on beş dakika daha gidersen üç tane kocaman meşe ağacı
görürsün. Evi hemen onların önünde; etrafında da fındık ağaçları var."

Kurt: "Şu körpe kız tam dişine göre; eti, yaşlı büyükanneden daha
lezzetli olmalı. Kurnaz davranırsan ikisini de ele geçirirsin" diye
aklından geçirdi.

Bir süre beraber yürüdüler. Bir ara kurt, "Kırmızı Başlıklı, etraftaki
şu güzel çiçeklere baksana! Kuşların nasıl cıvıldadığını da duymuyorsun
galiba? Sanki okula yollanır gibi, almış başını gidiyorsun; oysa orman
ne kadar hoş" dedi.

Kırmızı Başlıklı gözlerini şöyle bir açtı. Güneş ışınlarının güzel
çiçekler arasında nasıl oynaştığını görünce, "Büyükanneme bir demet
çiçek götürsem hoşuna gider. Henüz vakit erken; oraya zamanında
varırım" diye düşündü. Ana yoldan çıkarak çiçek aramaya koyuldu. Birini
kopardıktan sonra on dan daha güzel olabilecek İkincisini bulmaya
çalışırken ormanın derinliklerine dalıverdi.

Bu arada kurt doğru büyükannenin evine gitti. Kapıyı çaldı.

"Kim o?"

"Benim; Kırmızı Başlıklı. Sana kurabiyeyle şarap getirdim, aç kapıyı."

"Mandalı bastır! Ben çok halsizim, kalkamıyorum" diye cevap verdi
yaşlı kadın. Kurt mandalı bastırdı, kapı açıldı.

Hayvan hiçbir şey söylemeden doğru büyükannenin yatağına giderek zavallı
kadını yutuverdi. Sonra onun giysilerini üstüne geçirerek başörtüsünü de
başına taktı. Daha sonra da yatağa yatarak perdesini çekti.

Kırmızı Başlıklı da yeterince, hatta taşıyamayacağı kadar çok çiçek
topladı. Derken büyükannesini hatırladı ve hemen yola koyuldu. Sokak
kapısını açık bulunca şaşırdı, içeri girince bir tuhaflık hissetti.
Kendi kendine: "Bana da ne oldu? Neden içime korku düştü ki? Oysa ben
buraya hep seve seve gelirdim" diye söylendi. Ve "Günaydın" diye
seslendi. Cevap alamadı. Yatağa yaklaşarak perdesini açtı.

Büyükanne orada yatmış, başörtüsünü de iyice yüzüne kapatmıştı, yani
biraz tuhaf görünüyordu.

"Aaa, büyükanne, senin ne kadar büyük kulakların var!"

"Seni daha iyi duyayım diye."

"Aaa, büyükanne, senin ne kadar büyük gözlerin var!"

"Seni daha iyi görebileyim diye."

"Aaa, büyükanne, senin ne kadar kocaman ellerin var?"

"Seni daha iyi yakalayayım diye!"

"Ama büyükanne, ağzın ne kadar da büyük!"

"Seni daha iyi ısırayım diye!"

Ve kurt, bunu söyler söylemez zavallı kızcağızı yutuverdi.

Karnı iyice doyduktan sonra da yatağa yattı, uykuya dalarak horlamaya
başladı. Bu arada evin önünden bir avcı geçmekteydi. "Yaşlı kadın nasıl
da horluyor; git bir bak bakalım bir şeye ihtiyacı var mı?" diye
aklından geçirdi. Eve girdi ve yatağa yaklaştığında kurdu gördü. "Seni
burda buldum, namussuz! Çoktandır arıyordum" diye söylendi.

Tam silahını doğrultmuşken düşündü. Kurt büyükanneyi yutmuş olabilirdi!

O zaman henüz onu kurtarabilirdi. Ateş etmeyip eline bir makas aldı ve
uyuyan kurdun karnını kesmeye başladı. Biraz kesince Kırmızı
Başlıklı'nın başı göründü; derken ufak kız dışarı sıçrayıverdi.
"Uüü-üff, ama korktum! Kurdun karnı çok karanlıkmış" dedi. Derken
büyükanne de canlı olarak kurtarıldı; zor nefes almaktaydı.

Kırmızı Başlıklı hemen kocaman taşlar toplayıp onlarla kurdun karnını
doldurdu. Kurt uyandığında yerinden fırlamak istedi, ama taşlar o kadar
ağırdı ki, olduğu yere çöküverdi; ölmüştü!

Üçü de çok sevindi.

Avcı kurdun postunu yüzüp evine götürdü. Büyükanne Kırmızı Başlıklı'nın
getirdiği kurabiyeleri yiyip şarabı içerek kendine geldi. Ama küçük kız
kendi kendine:

"Bir daha ömrüm boyunca ana yoldan ayrılmam; annem haklıymış" diye
söylendi.

Bu öyküyü başka türlü de anlatırlar: Bir gün Kırmızı Başlıklı yine
büyükannesine kurabiye getirdiğinde bir başka kurt karşısına çıkarak onu
ana yoldan uzaklaştırmak istedi.

Ama küçük kız buna kanmayarak yoluna devam etti ve büyükannesine, kurda
nasıl rastladığını, onun kendisine nasıl "Merhaba" dediğini, ama
bakışlarını hiç beğenmediğini anlattı.

"Yani ana yolda olmasaydık herhalde beni yerdi" diye ekledi

"Gel" dedi büyükanne, "Şu kapıyı kapayalım da içeri girmesin!"

Az sonra kurt kapıyı çalarak, "Aç kapıyı büyükanne, ben geldim! Kırmızı
Başlıklı! Sana kurabiye getirdim" diye seslendi. Büyükanneyle torunu
sustu, ama kapıyı açmadılar. Bunun üzerine kurt evin etrafında birkaç
kez dönendikten sonra dama çıktı; Kırmızı Başlıklı'nın eve dönüşünü
bekledi. Küçük kızın peşinden giderek onu karanlıkta yemek istiyordu.
Ama büyükanne onun niyetini sezdi. Evin önünde büyük bir taş yalak
vardı. Torununa dönerek, "Kovayı al, yavrum; dün sucuk kaynattığım suyu
al ve yalağı onunla doldur" dedi. Kırmızı Başlıklı yalağı ağzına kadar
doldurdu. Sucuk kokusu kurdun burnuna gelince hayvan damdan aşağı baktı.
Boynunu o kadar sarkıttı ki, birden dengesini kaybederek taş yalağın
içine düştü ve boğuldu. Kırmızı Başlıklı da evine keyifle döndü ve kurda
artık acımadı.
