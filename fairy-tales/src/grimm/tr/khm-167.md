# author: Gebrüder Grimm
# source: tbc
# url: https://www.grimmstories.com/tr//grimm_masallari/guclu_hans
# note: copyright of translation tbc

## Güçlü Hans 

Bir zamanlar bir karı koca vardı; tek çocuklarıyla şehirden uzak bir
vadide yalnız yaşıyorlardı. Bir gün kadın çam yaprağı toplamak üzere
ormana gitti; iki yaşındaki oğlu Hans'ı da yanına aldı. İlkbahar yeni
başlamıştı; ormandaki rengârenk çiçeklerden hoşlanıyordu çocuk; bu
nedenle annesi onu her gün yanına alıyordu.
O gün çalılıklar arasından iki haydut fırlayarak kadınla çocuğu
yakaladıkları gibi ormanın derinliklerine kaçırdılar; oraya hiç kimsenin
uğradığı yoktu.
Zavallı kadın onlara çocuğu serbest bırakmaları için yalvardı; ama
herifler taş yürekliydi. Onun yalvarıp yakarışına aldırış etmeksizin
ikisini de zorla yanlarında sürüklediler. İki saat boyunca çalılıklar
arasında yürüdükten sonra bir kayalığa vardılar. Burada bir kapı vardı.
Haydutlar vurur vurmaz bu kapı açılıverdi. Uzun ve karanlık bir
koridordan geçtikten sonra, bir ocakta yanan ateşin aydınlattığı büyük
bir mağaraya geldiler. Duvarda kılıçlar, palalar ve diğer silahlar
asılıydı; ışık altında hepsi pırıl pırıldı. Ortadaki siyah bir masada
dört haydut kâğıt oynamaktaydı; reisleri de baş köşedeydi. Kadını
görünce yerinden kalkarak ona yaklaştı ve korkmamasını, sakin olmasını,
kendisine bir zarar vermeyeceklerini anlattı; etrafı derleyip toplayıp
yemek pişirdiği takdirde burada rahat bir hayat sürebileceğini de
vurguladı.
Daha sonra kadına yiyecek bir şeyler verdikten sonra, çocuğuyla birlikte
yatacağı yatağını gösterdiler.
Kadın dört yıl bu haydutların arasında yaşadı; bu arada Hans büyüdü ve
güçlendi. Annesi ona masallar anlattı ve mağarada bulduğu bir şövalye
kitabından maceralar okudu. Hans dokuz yaşına geldiğinde kendine çam
dalından sağlam bir değnek yonttu ve onu yatağının altına sakladı. Sonra
anasının yanına vararak, "Anneciğim, söylesene bana, benim babam kim?
Bilmek istiyorum!" dedi.
Annesi hiç ses çıkarmadan sustu; doğup büyüdüğü yeri özlemesin diye ona
söylemek istemedi. Ayrıca bu acımasız haydutların onu serbest
bırakmayacağını da biliyordu. Öte yandan Hans'ın, babasına
kavuşamayacağını düşündükçe yüreği parçalanıyordu
Haydutların soygundan döndüğü bir gece Hans, değneğini yanına alıp çete
reisinin karşısına geçerek, "Ben şimdi babamın kim olduğunu bilmek
istiyorum; bunu bana söylemezsen seni döverim!" dedi. Reis gülerek ona
öyle bir tokat attı ki, oğlan masanın altına yuvarlandı. Ama çok
geçmeden yine ayağa kalktı ve değneğiyle reise ve adamlarına öyle bir
dayak attı ki, her biri elini ayağını kıpırdatamaz hale geldi. Bir
köşeye çekilmiş olan annesi oğlunun bu cesaretine ve gücüne hayran
kaldı.
Hans işini bitirdikten sonra annesine dönerek, "Ben çok ciddiyim; babam
kimdir, bilmeliyim!" dedi. Annesi, "Bak Hans'çığım, istersen onu
buluncaya kadar birlikte gidip arayalım" diye cevap verdi. Çete
reisinin cebinden giriş kapısının anahtarını aldı; bu arada Hans da bir
çuval un sırtladı; ayrıca altın, gümüş, yani ne kadar değerli eşya varsa
taşıyabildiği kadarını bu çuvala yükledi. Birlikte mağarayı terk
ettiler. Ama karanlıktan aydınlığa çıktıklarında yemyeşil orman,
çiçekler, kuşlar ve gökyüzündeki sabah güneşi Hans'ın gözünü aldı. Bir
an durup aklını başına toparlamaya çalıştı.
Annesi evin yolunu aradı, birkaç saat yürüdükten sonra evlerinin
bulunduğu ıssız vadiye ulaştılar.
Babası kapı önünde oturmaktaydı. Karısını görünce, hele Hans'ın, ölü
sandığı oğlu olduğunu öğrenince sevinçten ağlamaya başladı.
Hans artık on iki yaşında olmasına karşın boyca babasından daha da
uzundu.
Hep birlikte eve girdiler. Hans sırtındaki çuvalı ocağa bitişik sıranın
üstüne bırakır bırakmaz ev çatırdadı; sıra kırıldı ve döşeme çöktü; ağır
çuval kilere düşüverdi.
"Bu ne yahu?" diye söylendi adam, "Evi yıktın!"
"Merak etme, babacığım!" diye cevap verdi Hans, "Çuvalın
içindekilerle yeni bir ev yaparsın."
Ve Hans babasıyla birlikte yeni bir ev inşa etmeye, hayvan ve toprak
satın alarak elde ettikleri ürünü satmaya başladı.
Tarlayı hep Hans sürüyor, harman yerinde düvenin altına samanları hep o
serpiştiriyordu; boğalar düveni kendiliğinden çekiveriyordu.
İlkbahar gelip çattığında Hans, "Baba, para sende kalsın; bana elli
kiloluk bir değnek yaptırt; gurbete çıkarken onu yanıma alacağım"
dedi.
Değnek hazır olunca onu alarak baba evini terk etti; derken yolu
karanlık ve balta girmemiş bir ormana düştü. Birden bir çatırtı ve
çıtırtı işitti; çevresine bakınınca bir çam ağacı gördü. Dibinden ta
tepesine kadar gövdesi bir halatla sarılıydı; oğlan gözlerini yukarı
çevirdiğinde koskoca bir herifin ağacı değnek gibi salladığını gördü.
"Heey, napıyorsun sen orda?" diye seslendi Hans.
Herif, "Ben dün çam yapraklarını dürdüm, onlardan halat yapmak
istiyorum" diye cevap verdi. "Bu iyi işte! Adamda kuvvet var!" diye
düşündü Hans ona seslenerek, "Sen boşver bunu, benimle gel, daha iyi"
dedi.
Adam ağaçtan indi; boyu Hans'tan bir baş uzundu. Kaldı ki, Hans da kısa
sayılmazdı. Oğlan ona, "Bundan sonra senin adın Çamdürücü olsun"
dedi.
Birlikte yürümeye başladılar; bir ara tak tak tak diye öyle sesler
duydular ki, her vuruşta sanki yer yerinden oynuyordu.
Derken koskoca bir kayalığa vardılar. Burada koskoca bir dev durmuş,
yumruğuyla kayadan parçalar koparmaktaydı. Hans ona ne yaptığını
sorduğunda dev:
"Geceleri ne zaman uykuya yatsam ayılar, kurtlar ya da başka hayvanlar
gelip orayı burayı kokluyor; ben de bir türlü uyuyamıyorum. Kendime bir
ev yapıp içine gireyim, bir güzel uyku çekeyim de, rahat edeyim
diyorum" dedi.
"Haklısın be! Aslında iyi de olurdu!" diye aklından geçiren Hans ona:
"Sen ev yapmayı falan bırak da, bizimle gel!" dedi. "Senin adın da
Taşkoparan olsun!"
Adam razı oldu ve üçü birlikte yola çıktılar. Vardıkları her yerde vahşi
hayvanlar onlardan ürkerek kaçtı.
Akşam olunca eski ve terk edilmiş bir şatoya geldiler. Içeri girdiler ve
büyük bir salonda uyudular.
Ertesi sabah Hans bahçeye çıktı; burası tamamen bakımsızdı, her tarafı
yabanıl otlar bürümüştü. Oraya girer girmez karşısına çıkan bir
yabandomuzu ona saldırdı; oğlan değneğiyle bir vuruşta onu yere yıktı ve
sonra sırtladığı gibi şatoya taşıdı.
Hayvanı şişe geçirdikten sonra güzelce kızarttılar ve afiyetle yediler.
Bundan böyle her gün iki kişi ava çıkacak, üçüncüyse şatoda kalıp yemek
pişirecekti; adam başına dört buçuk kilo et düşmüştü!
İlk gün Çamdürücü evde kaldı, Hans'la Taşkıran ava çıktı.
Çamdürücü yemek pişirirken üstü başı perişan, yaşlı bir cüce şatoya
gelerek et istedi.
"Hadi ordan serseri, sana et met yok!" dedi Çamdürücü.
Ama o çelimsiz cüce karşısındakine yumruklarıyla öyle bir girişti ki,
Çamdürücü karşı koyamadı ve yere düştü; güç nefes alıyordu. Cüce hıncını
alıncaya dek oradan ayrılmadı.
Hans'la Taşkıran avdan döndüklerinde Çamdürücü onlara cüceden ve yediği
dayaktan bahsetmedi ve onlar da evde kalsın da pataklanmak nasılmış
görsünler diye içinden geçirerek keyiflendi.
Ertesi gün evde kalma sırası Taşkıran'daydı; Çamdürücü'nün başına
gelenler onun da başına geldi; cüceye et vermek istemediği için o da
güzel bir dayak yedi.
Diğerleri akşama doğru eve döndüğünde Çamdürücü Taşkıran'a baktı; o
anda ikisi de sustu ve Hans da şu dayaktan kısmetini alsın bakalım diye
akıllarından geçirdiler.
Bir gün sonra Hans evde kaldı; mutfaktaki işini bitirip kaynamakta olan
kazanı karıştırırken aynı cüce çıkageldi ve ondan bir parça et istedi.
Zavallı cüce, ona kendi payımdan vereyim de, öbürkülerin eti eksilmesin
bari diye düşünen Hans ona biraz et verdi.
Cüce bunu yiyip bitirdikten sonra yine et istedi.
Yufka yürekli Hans ona daha iyi bir parça et verdikten sonra:
"Artık yeter, herhalde!" dedi. Cüce üçüncü kez et isteyince oğlan,
"Şımardın ama!" diyerek ona bir şey vermedi. Arsız cüce onun da
üzerine atılarak Çamdürücü'yle Taşkıran'a yaptığı gibi, bir dayak
atmak istedi. Ama yanlış kapı çalmıştı! Hans hiç zorlanmadan ona
değneğiyle bir kere dokunduğu gibi cüce merdivenlerden sıçrayarak kaçtı.
Hans peşinden gitmek istedi, ama tökezleyerek boylu boyunca cücenin
üzerine düştü. Tekrar doğrulduğunda cüce kaçmıştı bile.
Hans onu ormana kadar kovaladı ve kayalıklardaki mağaraya nasıl
giriverdiğini de gördü. Sonra eve döndü, ama mağaranın yerini
işaretlemişti.
Onun sapasağlam geri geldiğini gören ötekiler şaşırdı; Hans onlara olan
biteni anlattı; onlar da artık susmayarak kendi başlarına gelenleri
açıkladı.
Hans gülerek, "Hak etmişsiniz; et konusunda da cimri davranmışsınız.
Ayrıca siz koca adamlarsınız, bir cüceden dayak yemeye utanmıyor
musunuz?" dedi.
Neyse, üçü de bir küfeyle halat alıp kayalıklardaki mağaraya gitti.
Hans'ı küfeye koyup halatla aşağı sarkıttılar. Hans dibe vardığında
orada bir kapı gördü. Kapıyı açtı, içerde genç ve güzel bir kız
oturmaktaydı; güzel demek yeterli değildi! O güzelliği tarif edecek
kelime bulamıyor insan! Ve kızın yanında da, Hans'a bakarak pişmiş
kelle gibi sırıtan cüce vardı. Ancak kız zincire vurulmuştu ve üzgün
üzgün bakmaktaydı. Hans ona çok acıdı. Şu pis cüceden onu kurtarmalıyım
diye kendi kendine söylendi. Ve değneğiyle dokunur dokunmaz cüce yere
düşüp öldü. Hans hemen genç kızı zincirlerinden kurtardı; ama
güzelliğine de hayran kaldı.
Genç kız ona, kendisinin bir prenses olduğunu, ülkesindeki vahşi bir
kont tarafından kaçırılıp buradaki mağaraya hapsedildiğini anlattı;
kendisiyle evlenmek isteyen kontu reddetmişti. Kont da cüceyi onun
başına nöbetçi olarak dikmişti! Cüce de işkence yapmaktan geri
kalmamıştı.
Hans genç kızı küfeye koyarak yukarı çektirtti. Daha sonra boş küfe yine
aşağı sarkıtıldı. Ama Hans'ın yandaşlarına pek güveni yoktu. "Acayip
davrandılar; sana cüceden hiç bahsetmediler. Kimbilir şimdi sana karşı
ne numara çevirecekler!" diye söylendi kendi kendine. Ve sepete kendisi
bineceği yerde elli kiloluk değneğini koydu. İyi ki de öyle yaptı! Çünkü
yarı yoldayken sepeti bırakıverdiler; Hans içinde olmuş olsaydı ölmüştü!
Ama şimdi buradan yukarıya nasıl çıkacağını bilemiyordu; ne kadar kafa
yorduysa da, bir çare bulamadı. "Çok yazık; burada açlıktan öleceksin"
diye söylendi kendi kendine. Böyle bir aşağı bir yukarı dolaşıp
dururken, daha önce genç kızın bulunduğu ufak odaya geldi. Derken,
bakışları cücenin parmağındaki yüzüğe takıldı; yüzük ışıl ışıl
parlıyordu. Onu alıp kendi parmağına taktı ve yüzüğü döndürdüğü anda
başının üzerinde bir uğultu işitti. Yukarıya baktı ve orada, havada uçan
cinleri gördü. Cinler, "Efendimizin emirlerini bekliyoruz" dedi. Hans
önce şaşırdı, ama sonra kendisini yukarı çekmelerini istedi. Emrini
hemen yerine getirdiler; oğlan kuş gibi uçtuğu hissine kapıldı. Yukarıya
vardığında orada kimseyi göremedi. Şatoya gitti; orada da kimse yoktu!
Çamdürücü ile Taşkıran çekip gitmişti; genç kızı da yanlarına
almışlardı.
Hans yüzüğü bir kez daha döndürünce cinler çıkageldi; oğlana
yandaşlarının denize açıldığını söylediler.
Hans cinlerden birine binerek deniz kenarına kadar geldi; ta uzaklarda
ufak bir tekne gördü; içinde kalleş yandaşları bulunuyordu.
Hans kızgınlıktan ne yapacağını bilemedi; değneğini kaptığı gibi yüzmeye
başladı, ama elli kiloluk değnek onu dibe çekti; neredeyse boğulacaktı.
Neyse ki, tam zamanında yüzüğü çevirdi de, cinler gelip onu havada
uçurarak tekneye yetiştiriverdi.
Oraya varınca Hans, o kötü niyetli yandaşlarına hak ettikleri dayağı
değneğiyle öyle bir attı ki! Sonra da onları denizde bıraktı. Ondan
sonra da küreklere asılarak, ikinci kez hayatını kurtardığı güzel kızı
anne ve babasına teslim etti.
Daha sonra da onunla evlendi. Böylece herkes mutlu oldu.
