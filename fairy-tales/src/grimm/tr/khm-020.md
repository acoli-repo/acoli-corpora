# author: Gebrüder Grimm
# source: tbc
# url: https://www.grimmstories.com/tr//grimm_masallari/cesur_terzi
# note: copyright of translation tbc

## Cesur Terzi 

Bir yaz sabahı bir terzi pencere önündeki masasının başına geçmiş, büyük
bir keyifle harıl harıl dikiş dikmekteydi. Bu sırada kapı önünden
geçmekte olan bir köylü kadın "Satılık reçellerim var! Satılık
reçellerim var!" diye seslendi.
Bu ses terzinin kulağına hoş geldi ve başını pencereden çıkararak
"Buraya gel hanım, satışı burada yap" dedi.
Kadın ağır yüküyle üç merdiven yukarı çıkarak terzinin yanma vardı ve
tüm kavanozları yere serdi. Adam hepsine baktı, eliyle tarttı, kokladı
ve sonunda, "Bu iyiye benziyor; bana yüz gram tartsana, yüz elli de
olsa olur" dedi.
İyi bir satış yapacağını uman kadın reçeli verdi, ama çok bozulmuştu.
Öfkeyle homurdanarak oradan uzaklaştı.
Terzi, "Bu reçel şifalı olmalı, bana güç verecektir" diye düşündü.
Reçeli bir somun ekmeğe sürdükten sonra, "Böyle daha tatlı olacak, ama
yemeden önce şu ceketi bitireyim" diye düşündü.
Ekmeği yanına koyarak dikişe devam etti; her iğne atışında daha da
keyifleniyordu.
Bu arada reçelin kokusu yükseldi; bu kokuya bir sürü sinek üşüştü ve
duvarda adeta bir sinek grubu oluştu.
Terzi, "Sizleri kim davet etti!" diyerek bu beklenmedik misafirleri
kovaladı. Ama onlar laftan anlamadığı için yine reçele kondu; sinek
sürüsü daha da büyümüştü. Terzinin sabrı tükendi, yerinden kalkarak
eline bir havlu aldı. "Şimdi görürsünüz gününüzü!" diyerek acımasızca
sineklere vurdu. Öldürdüğü en az yedi sinek, terzinin önünde bacaklarını
uzatmış, ölü yatıyordu şimdi.
"Yaman adammışım!" diye mırıldanarak kendi cesaretine hayran kaldı.
"Bunu bütün şehir duymalı!" diyerek bir kayış hazırladı ve "Bir
vuruşta yedisi birden!" diye yazdı, daha doğrusu dikti kayışa.
Sonra da "Ne şehri be, bütün dünya duysun!" dedi.
Yüreği sevinçten kuzu kuyruğu gibi titredi.
Terzi bu kayışı beline doladı. Niyeti dünyaya açılmaktı; cesaretini
sergilemek için şimdi çalıştığı yer ona ufak geliyordu.
Evden ayrılmadan önce, yanına alabileceği bir şey var mı diye her tarafa
bakındı, ama bayatlamış peynirden başka bir şey bulamadı; onu cebine
attı.
Kapının önünde çalılığa takılmış bir kuşa rastladı; onu da alıp peynirin
yanma koydu.
Ve yola koyuldu. Yükü olmadığı için çevik adımlarla yürüdü; yorulmadı.
Karşısına çıkan dağı aşarak zirveye ulaştı. Orada koskoca bir dev
oturmuş, huzur içinde etrafına bakınmaktaydı. Terzi korkmadan ona
yaklaştı ve "Merhaba arkadaş, orada oturmuş dünyayı seyrediyorsun
galiba?" dedi ve ekledi: "Benim niyetim dünyayı dolaşmak aslında. Bana
katılır mısın?"
Dev onu aşağılamasına yukarıdan aşağı süzdükten sonra, "Hadi ordan
serseri! Tabansız herif!" diye söylendi.
"Öyle mi sandın!" diyen terzi, ceketini açarak beline doladığı kayışı
gösterdi.
Dev "Bir vuruşta yedisi birden!" yazısını okuyunca, terzinin
öldürdüklerinin insan olduğunu sanarak bu ufak adama karşı az da olsa
saygı duydu. Ama önce onu denemek istedi; eline bir taş parçası alarak
sıktı ve suyunu çıkardı.
"Eğer o kadar güçlüysen sen de yap!" dedi.
"Bu benim için çocuk oyuncağı!" diye yanıtlayan terzi, cebinden
çıkardığı beyaz peyniri sıkarak suyunu çıkardı.
Dev ne söyleyeceğini bilemedi; gözlerine inanamadı.
Derken yerden bir taş alarak havaya fırlattı; taş gözden kayboldu.
"Hadi bakalım bücür, sen de yap!" dedi.
"İyi atıştı" dedi terzi. "Ama o taş nasıl olsa yere düşecek. Benim
atacağım hiç geri gelmeyecek!" diyerek cebinden çıkardığı kuşu havaya
saldı.
Kuş, özgürlüğüne kavuştuğu için uçup gitti ve bir daha dönmedi. "Ee,
buna ne diyorsun, arkadaş?" diye sordu terzi.
"Taş atmakta üstüne yok! Ama bakalım doğru dürüst yük taşıyacak
mısın?" diyen dev, terziye yere devrilmiş koskoca bir meşe ağacı
gösterdi.
"O kadar güçlüysen bana yardım et de, şu ağacı ormandan dışarı
taşıyalım!" dedi.
"Olur. Sen ağacın kökünü sırtlan, ben de daha ağır olan dalları
taşıyayım" diye yanıtladı ufak adam.
Dev, koskoca ağacı kökünden kaldırıp sırtına vurdu, terzi de dallardan
birine oturuverdi. Dev arkasına bakamadığı için ağacı ve terziyi
birlikte taşıdı.
Terzi arkada keyif çatarak, "Uç terzi kapıyı açıp giderdi ..." diye
ıslıkla bir türkü tutturdu. Ağaç taşımak ona çocuk oyuncağı gibi
gelmişti!
Bu ağır yükü bir süre taşıyan dev, daha fazla yürüyemedi ve "Dikkat et,
ağacı bırakıyorum!" dedi.
Terzi hemen yere sıçradı. Kollarını ağacın dallarına doladı sanki
taşıyormuş gibi yaparak. "Koskoca adamsın, bir ağacı bile
taşıyamıyorsun!" diye sitemde bulundu deve.
Birlikte yürümeye devam ettiler, derken bir kiraz ağacı gördüler.
Dev, ağacın üst kısımlarını kucaklayıp aşağı eğerek dallarından birini
terzinin eline tutuşturdu.
Ama terzi bu ağacı sabit tutamayacak kadar güçsüzdü. Dev ağacı bırakır
bırakmaz adamcağız havaya uçtu. Yaralanmadan tekrar yere indiğinde "Ne
oldu yahu, şu incecik dalı tutacak kadar kuvvetin yok mu?" dedi dev.
"Kuvvetim var tabi. Bir vuruşta yedisini haklayan biri için bu bir
çocuk oyuncağı!" diye cevap verdi terzi.
"Ben ağaçtan aşağıya sıçradım, çünkü aşağıdaki avcı benim olduğum yere
nişan almıştı. Cesaretin varsa gel sen de sıçra bakalım!"
Dev bunu denedi, ama sıçrayamadı; dallara takılı kaldı. Böylece terzi
bir kez daha haklı çıktı.
Dev "Madem ki bu kadar cesursun, bizim yaşadığımız mağaraya gel, bir
geceyi orada geçir" dedi. Terzi razı oldu ve onu takip etti.
Mağaraya vardıklarında öbür devler ocak başındaydı. Her birinin elinde
kızarmış birer koyun vardı; yemek yiyorlardı.
Terzi etrafına bakınarak, "Burası benim terzihanemden daha büyükmüş"
dedi.
Dev, ona yatacağı yeri göstererek uzanıp yatmasını söyledi. Ama yatak
terziye çok büyük geldi. Oraya yatmayıp bir köşeye sindi.
Gece yarısı oldu. Dev, terzinin derin bir uykuya daldığını sanarak eline
geçirdiği demir bir çubukla yatağa öyle bir vurdu ki! 'Onun hakkından
geldim!' diye düşündü.
Devler ertesi sabah erkenden ormana gitti. Terziyi unutmuşlardı. Terzi
hiç korkmadan, güle oynaya onların peşine düştü. Devler onu görür görmez
büyük bir korkuya kapıldı; hepsi öldürülmekten korktu. Her biri bir
tarafa kaçtı.
Terzi burnunun dikine yola koyuldu. Uzun süre dolaştıktan sonra bir
sarayın avlusuna vardı. Yorgun düştüğü için çimlere uzanıverdi. O orada
yatarken gelen geçen başına toplandı; hepsi kayıştaki yazıyı okudu:
"Bir vuruşta yedisi birden!"
"Vay canına, bu bir savaş kahramanı olmalı; burada ne arıyor ki?" diye
aralarında konuşarak bu durumu gidip krala haber verdiler.
Savaş sona erdiğine göre bu adamdan yararlanılabilirdi!
Onu kesinlikle elden kaçırmamak gerekirdi!
Bu öneri kralın hoşuna gitti. Adamlarından birini gönderdi ve uyanır
uyanmaz terziye orduya girmeyi teklif etmesini emretti. Gönderilen adam
terzinin yanına vardı. Onun gerinerek uyanmasını bekledi ve sonra kralın
teklifini iletti.
Terzi, "Ben zaten buraya bunun için gelmiştim. Kralın hizmetine girmeye
hazırım!" diye cevap verdi.
Bunun üzerine onu merasimle karşıladılar ve kendisine özel bir barınak
verdiler. Ama askerler onu kıskandı; binlerce mil uzakta olmasını
dilediler. Aralarında "Bunu ne yapsak?" diye konuştular. "Onunla
kavgaya tutuşsak olmaz; adam bir vuruşta yedi kişiyi birden deviriyor
baksanıza! Bu şekilde onunla başa çıkamayız" dediler.
Bunun üzerine kralın huzuruna çıkarak istifalarını verdiler. "Bir
vuruşta yedi kişiyi deviren bir adamı çekemiyoruz!" dediler.
Kral çok üzüldü. Bir kişi yüzünden sadık askerlerini kaybetmek
istemediği için terzinin uzaklaşmasını istedi. Ama bunu ona söylemeye
cesaret edemedi. Niyeti, terziyi halkına öldürtmekti!
Böylece kendisi tahtta kalmayı sürdürebilecekti.
Uzun boylu düşündükten sonra bir çare buldu. Terziye haber göndererek
ona şöyle bir öneride bulundu: Ülkesinin ormanlarından birinde iki tane
dev yaşıyordu. Bu devler çalıyor, öldürüyor ve her yeri yakıp yıkıyordu.
Terzi eğer bu iki devi öldürürse kral kızını onunla evlendirecekti ve
krallığın yarısı da onun olacaktı! Bu iş için yanına yüz asker de
alabilirdi. Terzi, "Güzel bir prensesle evlenmek ve kraliyetin yarısına
sahip olmak! Bu fırsat her zaman ele geçmez" diye geçirdi aklından.
"Tamam!" diye cevap verdi. "Yüz askere gerek yok. Devleri tek başıma
yakalamak istiyorum. Bir vuruşta yedisini deviren biri, iki kişiden mi
korkacak yani!"
Terzi yola çıktı; yüz asker onun peşinden gitti. Ormanın kenarına
vardıklarında terzi onlara, "Siz burada bekleyin. Ben devlerin
hakkından kendim geleceğim!" dedi. Sonra ormana dalarak sağına soluna
bakındı.
Az sonra devleri gördü. Bir ağacın altına yatmış, eğik dalların
gölgesinde horluyorlardı.
Terzi her iki cebini taşla doldurduktan sonra ağaca tırmandı. Orta kısma
geldiğinde dallardan birinin üzerine bindi; devleri hizalayarak,
cebindeki taşları onlardan birinin göğsüne art arda yağdırmaya başladı.
Dev bir süre hiçbir şey hissetmedi, sonunda ayağa kalkarak yanındakini
uyandırdı.
"Bana niye vuruyorsun?" diye sordu.
"Sen rüya görüyorsun. Sana vurduğum filan yok!" diye cevap verdi
terzi.
Tekrar uyuyakaldılar. Bu kez terzi öbür deve taş yağdırdı.
"Bu da nesi? Niye bana taş atıyorsun?" diye sordu ikinci dev.
Birinci dev, "Sana taş atmıyorum!" diyerek homurdandı. Bir süre
tartıştılar. Ama yorgun oldukları için daha fazla didişmeden uykuya
yattılar.
Terzi aynı oyuna yeniden başladı; en iri taşı alarak var gücüyle birinci
devin göğsüne fırlattı.
"Bu kadarı yeter artık!" diye yerinden fırlayan dev, arkadaşını
deliler gibi ağaca çarptı; ağaç zangır zangır titredi. Öbürü de aynı
şekilde karşılık verince öyle kavga etmeye başladılar ki, ağaçlar
yıkıldı. Birbirlerine öyle bir dayak attılar ki, sonunda ikisi de yere
düşüp öldü.
Terzi hemen ağaçtan indi. "İyi ki benim bulunduğum dalı koparmadılar.
Yoksa sincap gibi başka bir dala atlamak zorunda kalacaktım. Bizimkiler
kaçtı galiba!" diye söylendi. Kılıcını çekip devlerin göğsüne birkaç
yara açtı ve sonra askerlerin yanına vardı.
"Bu iş bitti; ikisini de temizledim! Ama pek de kolay olmadı; sıkıyı
görünce ağaçları devirdiler, ama bir işe yaramadı. Benim gibi bir
vuruşta yedisini deviren birine karşı hiç şansları yoktu" dedi.
"Siz yaralanmadınız mı?" diye sordu askerler.
Terzi, "Yok yahu, kılıma bile dokunamadılar!" diye cevap verdi.
Askerler ona inanmayıp ormana daldı; ama kanlar içindeki devleri ve
devrik ağaçları görünce fikirleri değişti.
Terzi kraldan vermiş olduğu sözü tutmasını istedi. Ama kral söz
verdiğine pişman olmuştu. Şu adamdan nasıl kurtulsam diye düşünüp
duruyordu.
"Kızıma ve krallığımın yarısına sahip olmadan önce kahramanca bir şey
daha yapmalısın. Ormanda koskoca bir gergedan dolaşıp durmakta; her
tarafa zarar veriyor. Önce onu yakalayacaksın!" dedi.
"İki devden korkmadım da bir gergedandan mı korkacağım? Benim gibi bir
vuruşta yedisini deviren adam!" diye cevap verdi terzi.
Bir baltayla bir kement alarak ormana daldı. Bu kez de kendisine
katılanları ormanın dışında bekletti. Uzun uzun aramasına gerek kalmadı.
Gergedan ortaya çıkıverdi ve hemen terziye saldırdı. Niyeti onu
boynuzlamaktı.
Terzi, "Ağır ol bakalım! Bu o kadar kolay değil!" diye söylenerek
olduğu yerde kaldı ve hayvanın gelmesini bekledi. Hayvan tam
yaklaşmışken bir ağacın arkasına sıçrayıverdi. Gergedan tüm gücüyle
ağaca tosladı ve boynuzunu ağacın gövdesine öyle bir geçirdi ki, bir
daha çekip çıkaramadı. Böylece yakalanmış oldu.
"Kuşu yakaladım!" diyen terzi, ağacın arkasından çıkarak elindeki
kemendi gergedanın boynuna geçirdi. Sonra yanındaki baltayla onun
boynuzunu kesiverdi. Daha sonra da hayvanı iple çekerek krala getirdi.
Kral vaat ettiği ödülü yine vermek istemedi ve üçüncü bir teklifte
bulundu. Buna göre terzi düğünden önce, ormana büyük zarar veren bir
yabandomuzunu yakalayacaktı. Avcılarda ona yardım edecekti.
"Olur! Bu benim için çocuk oyuncağı!" dedi terzi.
Avcıları yanına almadı. Adamlar bu işe sevindi, çünkü daha önce birkaç
kez domuzla karşılaşmışlardı ve bir daha karşılaşmaya da hiç niyetleri
yoktu.
Yabandomuzu terziyi görür görmez ağzından köpükler saça saça ve keskin
dişlerini göstererek saldırdı. Ama bizim kahraman en yakındaki ufacık
kiliseye girerek üst katındaki pencereden yine dışarı çıktı. Domuz onun
peşinden koştu. Bu kez terzi kapıyı dışarıdan kapadı. Domuz içeride
kaldı ve pencereden dışarı sıçrayamadı. Terzi askerlere seslendi.
Domuzun yakalandığını gelip kendi gözleriyle gördüler.
Kahramanımız kralın huzuruna vardı. Kral da ister istemez kızını ve
kraliyetinin yarısını ona vermek zorunda kaldı.
Karşısındakinin cesur bir asker değil de sıradan bir terzi olduğunu
bilseydi belki daha fazla üzülürdü.
Görkemli bir düğün gerçekleşti; pek eğlenilmediyse de bir terziden bir
kral oldu işte!
Bir zaman sonra genç kraliçe, rüya görmekte olan kocasının "Bana bak
oğlum, şu yeleği hazırla, pantolonu da dik! Yoksa kulaklarını çekerim
ha!" diye konuştuğunu duydu. O zaman onun nasıl bir yerden geldiğini
tahmin edip hemen babasına haber verdi: Kocası meğerse terziymiş!
Kral onu avutarak şöyle dedi: "Bu gece yatak odasının kapısını açık
bırak. Askerlerim dışarıda bekleyecek. Kocan uyur uyumaz onu yakalayıp
bağlayacaklar. Sonra da bir gemiye bindirip dünyanın öbür ucuna
götürecekler!"
Bu fikir kadının hoşuna gitti. Ama bu konuşmayı işiten kralın silahçısı
genç damada durumu bildirdi. "Ben onları yola getiririm!" dedi terzi.
Ve akşam olunca her zamanki saatte karısıyla birlikte yatağa gitti. Az
sonra karısı onun uyuduğunu sanarak kalkıp kapıyı açtı, sonra tekrar
dönüp yatağa yattı. Uyuma numarası yapan terzi bu kez -sözüm ona
rüyasında- yüksek sesle şöyle bağırdı:
"Bana bak oğlum; şu yeleği hazırla, pantolonu da dik! Yoksa kulaklarını
çekerim ha! Ben ki, bir vuruşta yedisini yere sermişim, iki devi
öldürmüşüm, bir gergedanı yok etmişim ve bir yabandomuzu yakalamışım
beni kapı dışında bekleyenlerden mi korkacağım yani!"
Terzinin konuştuğunu duyan askerler büyük bir korkuya kapılarak oradan
kaçtı ve kimse terziye yaklaşmaya cesaret edemedi. Böylece terzi ömrü
boyunca kral olarak yaşadı.
