# author: Gebrüder Grimm
# source: tbc
# url: https://www.grimmstories.com/tr//grimm_masallari/random
# note: copyright of translation tbc

## Üç Yavru Kuş 

Bin yıl kadar önce bir ülkede bir sürü kral vardı. Bunlardan biri bir
dağın yamacındaki şatosunda kalıyordu. Bu kral ava çok meraklıydı.

Bir gün avcılarını yanına alarak şatodan ayrıldığında, ineklerini
otlatmakta olan üç kız gördü. Kralın adamlarıyla birlikte gelmekte
olduğunu fark eden kızlardan en büyüğü, öbür iki kardeşine onu
göstererek, "Bana bakın! Bu adamı isterim, başkasını istemem" dedi.

Ortanca kız kralın sağındaki adamı işaret etti. "Bana bakın! Benim için
ya bu olur ya da hiç kimse" dedi.

Küçük kız da sol taraftaki adamı gösterdikten sonra şöyle konuştu:
"Bana bakın! Ben de ya bunu isterim ya da hiç kimseyi!"

Ama son iki adam kral nazırıydı. Bu konuşmaları duyan kral avdan
döndükten sonra kızları çağırttı ve onlara dün dağın yamacında ne
konuştuklarını sordu. Kızlar söylemek istemedi. Bunun üzerine kral en
büyük kıza "Beni koca olarak kabul eder misin yani?" diye sordu. Kız
"Evet" dedi. İki nazır da öbür iki kıza aynı soruyu yöneltti; çünkü
her üç kız da çok güzeldi; özellikle kraliçenin saçları ipek gibiydi.

Ortanca ve küçük kızların çocukları olmadı. Bir gün kral uzak bir geziye
çıktığında kraliçe cesaretlendirmek için kardeşlerini yanına çağırdı,
çünkü kendisi bebek bekliyordu. Nitekim bir oğlan doğurdu; oğlan dünyaya
yıldız şeklinde bir benle dünyaya geldi.

Bu kez iki kız kardeş aralarında konuştular, o güzel bebeği suya
atacaklardı! Ve attılar da! Galiba bu Weser nehriydi! Tam o sırada bir
kuş havalandı ve şöyle ötmeye başladı:

Çok üzülme sakın,
Kurtuluşun yakın!
Sen kralın oğlusun,
Seni sever ulusun.

İki kız kardeş bunu duyunca çok korkarak oradan kaçtılar. Ve kral saraya
döndüğünde ona kraliçenin bir köpek doğurduğunu söylediler.

Bunun üzerine kral, "Ne yapalım, Tanrı böyle istemiş" dedi.

Ancak nehir kenarında bir balıkçı oturmaktaydı. O gün balık avlamaya
çıkmışken oltasıyla bebeği sudan çıkarıverdi; küçük oğlan yaşıyordu. O
zamana kadar hiç çocuğu olmayan karısı bu bebeği emzirdi.

Bir yıl sonra kral yine uzun bir geziye çıktı ve kraliçe bu kez ikinci
çocuğunu doğurdu. Ama kötü kalpli kardeşleri bu bebeği de suya attı.
Aynı anda yine bir kuş havaya yükselerek şöyle öttü:

Çok üzülme sakın,
Kurtuluşun yakın.
Sen kralın oğlusun,
Seni sever ulusun.

Ve kral saraya döndüğünde ona, "Kraliçe yine bir köpek doğurdu"
dediler.

O da yine: "Ne yapalım, Tanrı böyle istemiş" dedi.

Balıkçı bu bebeği de sudan çıkarıp besledi.

Kral bir kez daha uzun bir geziye çıktı ve kraliçe bir kız doğurdu. Kötü
yürekli kardeşler onu da nehre atdılar. Aynı anda yine bir kuş havaya
yükselerek şöyle öttü:

Çok üzülme sakıtı,
Kurtuluşun yakın.
Çünkü kral kızısın sen,
Eve dönmek istersen!

Ve kral saraya döndüğünde ona kraliçenin bir kedi doğurduğunu
söylediler. Bu kez kral çok öfkelendi ve karısını zindana attırdı;
zavallı kadın yıllarca orada kaldı.

Bu arada çocuklar büyüdü; bir gün en büyük oğlan diğer çocuklarla
birlikte balık tutmaya gitti. Ama öbür çocuklar onu yanlarında
istemedikleri için "Hadi ordan, besleme! Sen kendi yoluna git"
dediler. Oğlan buna çok üzüldü ve yaşlı balıkçıya bunun gerçek olup
olmadığını sordu. O da onu sudan çıkardığını söyledi. O zaman oğlan evi
terk ederek babasını aramak istedi. Balıkçı kalması için ısrar ettiyse
de oğlanın duracak hali yoktu. Sonunda balıkçı pes etti.

Ve oğlan yola çıktı; günlerce yürüdü. Sonunda koskoca bir nehre ulaştı.
Hemen sahilde yaşlı bir kadın oturmuş balık tutuyordu.

"İyi günler, anacığım" dedi delikanlı.

"Sağ ol" diye cevap verdi kadın.

"Sen bir balık yakalayana kadar daha çok orda oturursun!"

"Sen de babanı bulana kadar daha çok ararsın! Karşıya nasıl
geçeceksin?"

"Gerçekten bilmiyorum!"

Bunun üzerine yaşlı kadın oğlanı sırtına alarak nehrin öbür yakasına
taşıdı.

Oğlan uzun bir zaman babasını aradıysa da bulamadı.

Aradan bir yıl geçince ikinci çocuk da kardeşini aramak üzere evden
ayrıldı. O da tıpkı ağabeysi gibi aynı nehre geldi.

Böylece evde kala kala sadece kız kaldı; ağabeylerini düşündükçe hep
içini bir hüzün kaplıyordu. Daha fazla dayanamadı ve balıkçıya,
kardeşlerini aramak üzere evden ayrılacağını söyledi.

O da aynı nehre varınca, balık tutmakta olan yaşlı kadına:

"İyi günler, anacığım" dedi.

"Sağ ol" diye cevap verdi kadın.

"Rastgele!"

Bunu duyan kadın içlendi ve dostça davranarak kızı nehrin öbür yakasına
taşıdı ve ona bir değnek verip gideceği yolu tarif ettikten sonra, "Hep
bu yoldan git, kızım! Kocaman ve siyah bir köpeğe rastlarsan sakin ol,
sakın korkma. Güleyim falan deme, suratına bile bakma, yürü git! O zaman
karşına her kapısı açık koskoca bir şato çıkacak. Değneği giriş
kapısının eşiğine bırak, içeri gir, arka kapıdan dışarı çık. O zaman
eski bir çeşmeden kökünü alarak yükselmiş koskoca bir ağaç ve o ağaca
asılı, içinde kuş olan bir kafes göreceksin; onu al! Sonra çeşmeden bir
bardak su doldurup onu da yanına alarak yine ön kapıya gel! Eşikte
bıraktığın değneği alarak tekrar yola çık; karşına yine o köpek çıkarsa
değnekle suratına vur! Ama isabet ettir yani! Daha sonra da bana gel"
dedi.

Kız her şeyi kadının dediği gibi yaptı ve dönüş yolunda kardeşlerini
buldu. Bu uğurda nerdeyse dünyanın yarısını dolaşmıştı sanki! Hep
birlikte siyah köpeğin bulunduğu yere geldiler; hayvan yerde yatıyordu.
Kız değneğiyle onun suratına vurur vurmaz o köpek yakışıklı bir prense
dönüştü. O da nehre varıncaya kadar üç kardeşe katıldı. Yaşlı kadın
oradaydı; çocukların hepsini bir arada görünce çok sevindi. Hepsini
nehrin öbür tarafına taşıdıktan sonra oradan ayrıldı; onun da büyüsü
çözülmüştü.

Daha sonra çocuklar yaşlı balıkçının evine vardılar. Herkes buluşmuş
olmaktan ötürü çok sevinçliydi. Kuşu da kafesiyle duvara astılar.

Ancak ortanca çocuk evde rahat edemedi; okunu yayını alarak ava çıktı.
Yorulunca kavalını çıkarıp biraz çalmaya başladı. O sırada kral da ava
çıkmıştı ve kaval sesini duydu. Oğlanın yanına vardığında, "Kim senin
burada avlanmana izin verdi?" diye sordu.

"Hiç kimse" diye cevap verdi oğlan.

"Peki, kimsin sen?"

"Balıkçının oğluyum."

"Ama onun çocukları yok ki!"

"İnanmıyorsan benimle gel!"

Kral söyleneni yaptı ve balıkçıya sorular yöneltti. O da her şeyi
anlattı. Bu sırada kafesteki kuş ötmeye başladı:

Anneniz şimdi yapayalnız,
Kaldığı zindan da çok ıssız.
Ey soylu kral, bu çocukları
Doğuran senin eşin; yani anaları!
Tüm kötülüğü iki baldızın yaptı,
İkisi de eşinin yerini kaptı.
Bu yüzden çocuklar çok çekti,
Babasızlık onlara yetti mi yetti!
Gerçi onları balıkçı bulduysa da,
Asıl anaları şu anda zindanda.
Ve tek başına oturup ağlamakta.
Ey soylu kral, şenindir bu çocuklar.
O senin kötü niyetli baldızların
Herkeste yara açtı, derin mi derin.
Sudan çıkarıp çocuklarını,
Hep balıkçı baktı, gitme uzaklara!

Herkes dehşet içinde kaldı. Kral kuşu da, balıkçıyı da ve oğullarını da
yanına alarak saraya döndü ve hemen karısını zindandan çıkarttı. Ama
kadıncağız çok hastaydı, perişan bir haldeydi. Kızı ona çeşmeden
doldurduğu suyu içirdi; kadın o anda sağlığına kavuştu ve iyice kendine
geldi. Kötü kalpli iki baldız ateşte yakıldı. Genç kız da prensle
evlendi.
