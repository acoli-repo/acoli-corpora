# author: Gebrüder Grimm
# source: tbc
# url: https://www.grimmstories.com/tr//grimm_masallari/fakir_ile_zengin
# note: copyright of translation tbc

## Fakir ile Zengin 

Yüce Tanrı yeryüzünde, insanlar arasında dolaştığı bir çağda bir akşam
yoruldu, ancak bir hana yaramadan karanlık bastı. Yolunun üstünde
karşılıklı duran iki ev vardı. Bir tanesi koskocaman ve güzeldi,
öbürüyse ufacık ve köhneydi. Güzel ev bir zengine, köhne ev de bir
fakire aitti.
Tanrı, "Büyük eve gidersem onlara yük olmam, geceyi orada geçireyim
bari" diye düşündü.
Kapısının çalındığını duyan zengin adam, pencereyi açarak gelen kişiye
ne istediğini sordu.
"Yatacak bir yer istiyorum" diye cevap verdi Tanrı.
Adam karşısındakini tepeden tırnağa kadar süzdü; kılık kıyafetine
bakılacak olursa fazla parası olmamalıydı. Kafasını iki yana sallayarak,
"Sizi alamam. Bütün odalar ot ve tohum dolu. Her kapımı çalanı eve
alsam, ben dilenmek zorunda kalırım" diyerek pencereyi kapadı ve Yüce
Tanrı'yı sokakta bıraktı.
Bunun üzerine Tanrı öbür eve gitti. Kapıyı çalar çalmaz fakir adam hemen
çıkageldi ve onu içeri buyur etti.
"Geceyi burada geçirin. Dışarısı çok karanlık, bu koşullarda yol
alamazsınız" dedi.
Tanrı bu tekliften hoşlanarak içeri girdi. Fakir adamın karısı onun
elini sıkarak "Hoşgeldin!" dedi. Rahat etmesini, fazla yemekleri
olmadığını, ama ellerinde ne varsa kendileriyle paylaşacaklarını
söyledi. Hemen ocağa patates koyup pişirdiler, yanında biraz da süt
olsun diye kadın gidip keçiyi sağdı; sofra kurulunca Tanrı onlarla
birlikte oturdu; yemek kötü de olsa ona iyi geldi, çünkü en azından
herkes güler yüzlüydü.
Yemekten sonra uyku vakti geldi. Kadın kocasına usulca seslendi: "Dinle
kocacığım, bu gece biz samanlıkta yatalım, misafire kendi yatağımızı
verelim ki, zavallı adam dinlenip rahat etsin. Çünkü bütün gün yürümüş,
herhalde çok yorgundur."
"Seve seve" dedi kocası "Kendisine söyleyeyim."
Tanrı'nın yanına gidip ona isterse kendi yataklarında yatmasını,
bacaklarını uzatarak keyfine bakmasını söyledi.
Tanrı onların yatağını almak istemedi, ama karı koca ısrar etti. Sonunda
onu razı ettiler. Kendileri ise saman yatakta yattı.
Ertesi sabah erkenden kalkarak misafire evde ne varsa kahvaltı
hazırladılar. O da onlarla birlikte yedikten sonra yola çıkmak istedi.
Kapı önünde durdu, geri döndü ve "Bana acıdığınız ve namuslu
davrandığınız için sizin üç dileğinizi yerine getireceğim" dedi.
"Uhrevi mutluluk, daha başka ne isteyelim ki? Bir de sağlık ve günlük
ekmek. Üçüncü bir şey aklıma gelmiyor" dedi yaşlı adam.
Tanrı sordu: "Bu eski ev yerine yenisini istemez misin?"
"İsterim elbet, o zaman kendimizi daha iyi hissederiz" dedi adam.
Tanrı onun bu dileğini yerine getirerek eski evin yerine yenisini
yarattı, sonra onları takdis etti ve oradan uzaklaştı.
Zengin adam uyandığında gündüz olmuştu. Pencereden bakınca, karşıdaki
köhne evin yerinde yepyeni, kırmızı tuğladan yapılmış bir ev gördü.
Gözleri fal taşı gibi açıldı, karısını çağırarak sordu: "Söylesene,
neler olmuş burada? Dün akşam karşımızda köhne bir ev vardı, bugün onun
yerine güzel bir ev konmuş. Git bak bakalım, nasıl olmuş bu iş?"
Karısı karşı komşuya giderek neler olduğunu sordu.
"Dün akşam bir yolcu yatacak yer arıyordu, bizde kaldı. Bu sabah
vedalaşırken üç isteğimizi yerine getirdi: uhrevi mutluluk, ömür boyu
sağlık ve günlük ekmeğimiz! Üçüncü olarak da eski ev yerine yenisi
geldi" dedi yaşlı adam.
Zengin adamın karısı hemen eve dönerek bunu kocasına anlattı.
"Ne kadar dövünsem yeridir! Böyle olacağını bilseydim! O yabancı daha
önce buradaydı, bizden oda istedi. Bense onu kovdum" dedi adam.
"Hemen atına atla, o adama yetiş; bizim de üç dileğimizi yerine
getirsin" diye diretti karısı.
Zengin adam bu iyi öneriyi reddetmedi; atına atlayarak Tanrı'ya
yetişti. Bin dereden su getirerek Onu hemen içeri almadığı için kusura
bakmamasını, çünkü kapının anahtarını aramaya gittiğini ve geri
döndüğünde de kimseyi göremediğini anlatarak "Şimdi mutlaka bizde
kalmalısınız" dedi.
"Olur, ama dönüşte" dedi Tanrı.
Zengin adam tıpkı komşusu gibi üç dilekte bulunup bulunamayacağını
sordu.
"Olur, ama hakkınızda hayırlı olmaz; en iyisi vazgeçin" dedi Tanrı.
Zengin adam yerine getirildiği takdirde talihini döndürecek bazı şeyler
düşündüğünü söyledi.
"O zaman evine dön, aklından geçen üç dileğin yerine getirilecek" dedi
Tanrı.
Zengin adam istediğini elde etmiş olmanın sevinciyle eve yollandı ve bu
arada ne dileyeceğini düşündü. Ve düşünürken de dizginleri gevşetti; at
sıçramaya başlayınca da adamın aklı karıştı. Hayvanın boynuna bir şaplak
atarak "Sakin ol Liese!" dedi. Ama at yeniden huysuzlandı. Bu kez adam
öfkelendi ve sabrı tükenerek, "Hay boynu kırılası!" diye söylendi. Bu
sözler ağzından çıkar çıkmaz at tökezleyerek yere düştü ve bir daha
kımıldamadı: ölmüştü! Böylece ilk dileği yerine gelmiş oldu.
Ancak adam doğuştan pinti olduğu için hayvanın semerini bırakmadı, onu
sırtladıktan sonra eve yaya gitti. "Kala kala iki dileğim kaldı!" diye
aklından geçirerek kendini yatıştırdı.
Kumlu yoldan ağır ağır gidedursun, güneş tepeye yükseldi ve hava o kadar
ısındı ki, o hâlâ ne dileyeceğini düşünüyordu. "Dünyanın tüm
hazinelerini istesem, daha sonra şu ya da bu eksik kalacak, biliyorum
bunu. Öyle bir şey istemeliyim ki, hiçbir şeyim eksik olmasın!" diye
kendi kendine konuştu.
Sonra içini çekerek, "Hani Bavyeralı bir çiftçi olsam ve de üç dileğim
olsa, o zaman bilirdim ne isteyeceğimi: Önce bol bol bira, sonra
içeceğimden daha fazla bira, üçüncü olarak da bunlara ilaveten bir fıçı
bira daha!" diye söylendi.
Bazen bir şey bulur gibi oluyor, ama sonra bunu yeterli görmüyordu.
Derken aklına karısı geldi. "Herhalde şimdi serin mutfağında oturmuş,
keyif çatıyor, güzel güzel yemekler yiyordur" diye düşündü ve
öfkeleniverdi. Bilinçsiz bir şekilde söylendi: "Sırtımda taşıdığım şu
semere keşke o binse de, hiç inemese!"
Son sözcük ağzından çıkar çıkmaz sırtındaki semer yok oluverdi ve o
zaman ikinci dileğinin de yerine getirilmiş olduğunu fark etti. İçine
hararet bastı ve hızlı hızlı yürüdü. Evine varıp bir köşeye çekilerek
büyük bir dilekte bulunacaktı! Ama eve geldiğinde kapıyı açar açmaz
karısını semere oturur buldu; kadıncağız bir türlü aşağıya inemiyor,
bağırıp sızlanıyordu.
"Yakınıp durma, sana dünyanın hazinesi vereceğim, yeter ki kımıldama!"
dedi adam.
Kadın ona veryansın ederek, "Ne yapayım dünyanın hazinesini, semerden
inemeyecek olduktan sonra! Bunu sen istedin, o zaman beni sen indir!"
dedi.
Adam ister istemez bu üçüncü dileği yerine getirdi. Kadın da semerden
inebildi. Böylelikle üçüncü dilek de yerine getirilmiş oldu. Sonuçta
zengin adam onca üzüntü ve zahmete katlanmak zorunda kaldığı gibi atını
da kaybetti.
Fakir komşularıysa ömürlerinin sonuna kadar rahat, sakin ve kaygısız bir
ömür sürdüler.
