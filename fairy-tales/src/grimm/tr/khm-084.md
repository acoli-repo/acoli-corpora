# author: Gebrüder Grimm
# source: tbc
# url: https://www.grimmstories.com/tr//grimm_masallari/hans_evleniyor
# note: copyright of translation tbc

## Hans Evleniyor 

Bir zamanlar Hans adında genç bir köylü vardı; kuzeni onu zengin bir
kızla evlendirmek istiyordu. Bu nedenle onu sobanın yanına oturtarak
ısınmaya bıraktı. Sonra bir kâse sütle beyaz ekmek alıp ona verdikten
sonra eline ışıl ışıl bir lira sıkıştırdı.

"Hans, şu parayı sıkı sıkı tut, ekmeği sütün içine doğra ve ben
dönünceye kadar yerinden sakın ayrılma" dedi.

"Olur. Öyle yapayım" diye cevap verdi Hans.

Kuzeni eski ve yamalı bir pantolon giyerek o civardaki köyde kalan
zengin bir çiftçi kızının yanına vararak, "Benim kuzenim Hans'la
evlenmek ister misiniz? Zeki ve alçak gönüllü bir kocanız olmuş olur.
Hoşunuza gidecektir" dedi.

Kızın pinti babası, "Ne kadar serveti var?" diye sordu. "Bir şeyler
biriktirdi mi bari?"

"Bak aziz dostum, benim genç kuzenim sıcacık evinde oturuyor. Hem
elinde parası var hem de biriktirecek şeyleri. Pantolonu da benimki gibi
yamalı değil yani" diyerek kendi pantolonuna eliyle şaplak attı.
"Üşenmezsen birlikte gidelim; söylediklerimi kendi gözünle görmenin tam
zamanı" dedi.

Hasis herif ayağına gelen bu nimeti geri tepmek istemedi. "Eğer her şey
söylediğin gibiyse bu evliliğe karşı çıkmam ben" dedi.

Böylece kararlaştırılan günde düğün yapıldı ve gelin, kocasıyla birlikte
tarlaya gidip onun malını mülkünü görmek istedi. Hans hemen düğünlük
giysisini üstünden çıkardı ve "Bu bana yakışmıyor" diyerek yamalı
önlüğünü giydi.

Sonra birlikte tarlaya gittiler, üzüm bağına sapan yola girdiler.
Parsellenmiş araziyi dolaştıktan sonra Hans parmağıyla önlüğündeki irili
ufaklı yamaları göstererek: "Her yamayı ben diktim, iyice bak!
Bunlardan her biri benim hâzinem" dedi. Böylelikle karısına, araziye
değil de elbisesine bakmasını anlatmak istedi; o elbise kendi malıymış!

"Sen de o düğünde bulundun mu?"

"Tabii. Ben de oradaydım. Önce karla kafamı yıkadım, derken güneş çıktı
ve karlar eridi; elbisem örümcek ağındandı, onunla dikenli çitler
arasından geçince yırtıldı. Terliklerim camdandı, bir taşa çarptım,
paramparça oldu!"
