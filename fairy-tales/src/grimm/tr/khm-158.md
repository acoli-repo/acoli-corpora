# author: Gebrüder Grimm
# source: tbc
# url: https://www.grimmstories.com/tr//grimm_masallari/serce_ile_dort_yavrusu
# note: copyright of translation tbc

## Serçe ile Dört Yavrusu 

Bir serçenin kırlangıç yuvasında dört yavrusu vardı. Uçma aşamasına
geldiklerinde çocuklar bu yuvayı bozdu ve de rüzgâr uçma aşamasına gelen
kuşları alıp götürdü. Yaşlı serçe yavrularını tehlikelerden koruyamadığı
ve onları eğitemediği için üzülüp durdu. Sonbahar gelince bir buğday
tarlasında yavrularını, yani dört serçeyi görünce çok sevindi ve onları
yuvasına götürdü.
"Ah yavrularım, bütün bir yaz beni üzüntü içinde bıraktınız; ben size
uçmayı öğretemeden siz rüzgâra kapıldınız. Şimdi beni dinleyin!
Babanızın peşinden gelin ve onun yaptıklarına dikkat edin. Çünkü yavru
kuşlar her zaman için tehlikede sayılır" dedikten sonra yavrularından
en yaşlısına yazı nasıl geçirdiklerini ve nasıl beslendiklerini sordu.
"Ben hep bahçede kaldım, solucan ve tırtıl aradım, ta ki kirazlar
olgunlaşıncaya kadar."
"Ah, oğlum" dedi babası, "insanlar o kadar kötü değildir, ama sizler
için yine tehlike var. Bahçedeyken uzun, yeşil ve içi boş borular
taşıyan kişileri görürseniz çok dikkat edin."
"Tamam, baba. O deliğin ağzına bir yaprak yapıştırılsa nasıl olur?"
"Bunu nerde gördün?"
"Bir tüccarın bahçesinde" diye cevap verdi oğlan.
"Aman oğlum, onların eli çabuktur! Onlara pek güven olmaz, yanlarına
yanaşma!" diyen babası bu kez öbür yavrusuna sordu: "Sen nerde yattın
kalktın?"
"Sarayda" diye cevap verdi yavrusu.
"Orada hep altın, kadife, ipek, zırh gibi şeylerle atmaca, baykuş falan
bulunur, serçelerle öbür kuşlara pek rastlamazsın; sen samanlıkta
kalmaya bak ya da harman dövülen yerlerde. Şansın yaver giderse orada
rahat rahat yiyecek yem bulursun."
"Olur, baba" dedi yavrusu. "Ama bazen seyislerin çocukları ağ ya da
saman arasında ilmik hazırlayarak tuzak kuruyorlar, o zaman bazı kuşlar
onlara takılıp kalıyor."
"Bunu nerde gördün sen?" diye sordu babası.
"Ahırda, çocuklar oynarken gördüm."
"Aman oğlum, onlar yaramaz çocuklar! Sen sarayda, soylu kişilerin
yanında bulundun, tüy dökmemeyi öğrendin belki, ama dış dünyaya çıkarsan
etrafına iyi bak. En akıllı köpekleri bile yiyen kurtlar vardır hep."
Yaşlı kuş üçüncü yavrusunu karşısına alarak: "Nerelerdeydin sen?" diye
sordu.
"Arabaların geçtiği yollarda ve patikalarda; oralarda hep buğday ve
arpa taneleri buldum."
"Onlar iyi bir yem, ama etrafına iyi bak. Yere eğilip de taş alan
birini gördün mü orada fazla durma."
"Bazen ceplerinde ya da çıkınlarında çakıl taşı taşıdıkları doğru mu
onların?"
"Bunu da nerde gördün?"
"Dağcılarda, babacığım; dağa tırmanırken yanlarında hep taş
taşıyorlar."
"Dağcılar mağcılar; onların hepsi çok kurnaz. Yanlarında hep taş
taşırlar. Onlardan bir tanesini görmüşsen görmüşsün; artık deneyimli
sayılırsın.

Yola çıkıp işine bakarken sıkı dur,
Çünkü çocuklar sapanla serçe vurur."

Sonunda yaşlı kuş en ufak yavrusunu karşısına alarak ona şöyle dedi:
"Bak sevgili yavrum, sen ağabeylerine göre daha zayıfsın ve hâlâ
çocuksun; en iyisi sen benim yanımda kal. Dünya kocaman, devrik gagalı
ve uzun pençeli kötü kuşlarla dolu.
Sen ağaçlardaki ya da ev içlerindeki örümcek yavruları ve tırtıllarla
beslenmeye bak, o zaman başına bir şey gelmez."
"Ah, babacığım! Kim ki başkalarına zarar vermeden beslenir, o zaman
daha çok yaşar; atmaca, baykuş, kartal bile ona zarar vermez. Eğer sabah
akşam Tanrı'sına dua edip yiyeceğini namuslu yoldan kazanırsa, o zaman
serçe yavrusu da, çalıkuşu yavrusu da yuvasından yere düşmez."
"Bunları nerde öğrendin sen?
"Rüzgâr beni yuvadan alıp uçurduğunda bir kiliseye geldim; bütün yazı
pencerelerdeki sinekleri ve örümcekleri yiyerek geçirdim; tüm serçelerin
babası beni iyice doyurdu ve her şeyden önce beni korkunç kuşlardan
korudu."
"İnanacaksın, oğlum! Kiliselere gidip oraları örümcek ve sineklerden
kurtarırsan, tüm dünya hain kuşlarla dolsa bile Yaradan seni
kollayacaktır!"

Tarın buyruğunu yerine getiren,
Susmayı, katlanmayı, beklemeyi,
Dua etmeyi, hoş görmeyi bilen
Temiz vicdanlı ve inançlı kişi!
Korkmasın artık, yolundadır işi.

