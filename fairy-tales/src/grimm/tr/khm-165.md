# author: Gebrüder Grimm
# source: tbc
# url: https://www.grimmstories.com/tr//grimm_masallari/tembel_heinz
# note: copyright of translation tbc

## Tembel Heinz 

Heinz çok tembel biriydi. Bütün gün keçisini otlatmaktan başka işi
olmadığı halde gün batarken evine vardığında hep sızlanıyordu: "Aslında
zor bir iş benim yaptığım; her gün keçi otlatmak, yıllarca başka iş
yapmamak, sonbaharlara kadar hep peşinde dolaşmak! Hani bu arada biraz
yatıp kestirsem! Ama olmuyor işte, hayvan fidanlara ya da çit
çiçeklerine zarar vermesin diye gözlerini iyice açacaksın! Bu koşullarda
nasıl rahat edip hayatın tadını çıkarırsın ki!" diye sızlanıyordu.
Bu sıkıntıdan kurtulmak için bir gün oturup iyice düşündü. Aklından
neler geçmedi ki! Derken buluverdi. "Şimdi ne yapacağımı biliyorum!
Tombul Trine'yle evlenirim, onun da tek bir keçisi var. Benimkiyle
birlikte otlatır, ben de sıkıntıdan kurtulmuş olurum" diye söylendi.
Yerinden kalkarak biraz bacaklarını oynattı, sonra sokağa çıkarak pek
fazla uzakta olmayan kızın evine vardı. Onun anne ve babasına çalışkan
ve meziyetli kızlarıyla evlenmek istediğini söyledi. Anne ve baba uzun
boylu düşünmedi, tencere yuvarlanmış, kapağını bulmuş kabilinden hemen
razı oldular.
Tombul Trine, Heinz'ın karısı oldu ve o günden sonra her iki keçiyi
birden otlatmaya başladı. Heinz'm keyfine diyecek yoktu, artık
tembellikten başka yapacak' bir şeyi kalmamıştı.
Arada sırada onunla dışarı çıkıyor ve "Bunu sadece biraz yorulmak için
yapıyorum yoksa yan gelip yatmanın zevki çıkmaz ki!"
Ama Tombul Trine'nin de ondan daha aşağı kalır yanı yoktu. Bir gün
kocasına "Bak, Heinz'cığım, ne diye canımızı sıkıp duruyoruz sanki? En
güzel zamanlarımız geçip gidiyor. Bizi her sabah inatçılıklarıyla
rahatsız eden keçilerimizi komşumuza versek de bunun karşılığında ondan
bir arı kovanı istesek daha iyi olmaz mı? O kovanı evin arkasında
güneşli bir yere koyar, sonra hiçbir şeye karışmayız. Arıları inekler
gibi kollamaya ya da gütmeye gerek yok; onlar nasıl olsa uçarak kendi
kovanlarını bulurlar, balı da kendileri yaparlar, biz parmağımızı bile
kıpırdatmayız!" dedi.
"Akıllı bir kadın gibi konuştun" diye cevap verdi Heinz ve ekledi:
"Bunu hemen yapalım. Ayrıca bal sütten daha besleyicidir. Hem de daha
fazla dayanır."
Komşuları iki keçiye karşılık bir arı kovanını seve seve verdi.
Arılar sabahtan akşama kadar yorulmak bilmeden uçup durdu ve kovanı
nefis bir balla doldurdu. Trine ballar çalınmasın ya da üzerinde fareler
gezinmesin diye kendine fındık ağacından kalın bir değnek yaparak onu
yatağının yanına, eliyle erişebileceği bir yere koydu; davetsiz
misafirleri kovabilmek için!
Tembel Heinz öğlene kadar yataktan kalkmıyordu. "Erken kalkan cepten
yer!" diyordu. Bütün gece uykusunu aldıktan sonra bir sabah karısına
şöyle dedi: "Kadınlar tatlıyı sever, sen de durmadan bal
atıştırıyorsun. Hepsini bitirmeden önce bir kazla yavrusunu alsak daha
iyi olmaz mı, ne dersin?"
"Ama önce bir çocuk yapalım" dedi Trine. "Bütün gün kaz yavrusuyla
uğraşacağıma!"
"Öyle mi dersin? Yani çocuk mu kazlara bakar? Bugün çocuk dediğin artık
söz dinlemiyor, canı ne isterse onu yapıyor, yani anne babasından daha
zekice düşünüyor; inek arayan seyisin üç tavuğun peşine düşmesi gibi!"
"Benim çocuğum olacak da öyle davranacak ha! Söylediğimi yapmazsa
alırım elime sopayı, gösteririm ona gününü!" diyen Trine o heyecanla
değneği kaptığı gibi fareleri kovalamaya çalıştı.
"Gördün mü, ona da böyle vururum!" diyerek hızlandı ve aynı anda
talihsizlik eseri, yatağın başucundaki rafa yerleştirilmiş bal testisine
vurdu; testi duvara çarparak parçalandı ve o güzelim bal yere aktı.
"işte kazla yavrusu yerde yatıyor" dedi Heinz. "Artık korunmaları
gerekmez. Neyse ki testi kafamıza düşmedi. Bu yüzden talihimize
şükretmeliyiz."
Testi parçalarından birinde hâlâ bal bulunduğunu görünce onu alıp
karısına uzattı. "Kalanını biz yiyelim hanım, yiyelim de kendimize
gelelim. Bu olaydan sonra artık her zamankinden daha geç kalkarız. Gün
yeterince uzun zaten."
"Evet" diye cevap verdi Trine. "Nasılsa her yere zamanında varırız.
Hani bir sümüklü böceği düğüne davet etmişler de, o da aceleden yolunu
şaşırmış ve bir çocuğun vaftiz edildiği kiliseye gelmiş ya! Ne demiş
biliyor musun? Acele işe şeytan karışır!"
