# author: Gebrüder Grimm
# source: tbc
# url: https://www.grimmstories.com/tr//grimm_masallari/tanri_ile_seytanin_hayvanlari
# note: copyright of translation tbc

## Tanrı ile Şeytanın Hayvanları 

Yüce Tanrı tüm hayvanları yarattı, ama kurdu köpeğe tercih etti; bu
arada keçiyi unuttu. Bu kez Şeytan da hayvan yaratmaya kalkıştı ve
keçiye ince ve uzun bir kuyruk taktı. Bu keçiler ne zaman meraya çıksa
kuyruklarıyla dikenli çite takılıyor ve Şeytan onları zar zor
kurtarıyordu. Bu onu o kadar kızdırdı ki, her bir keçinin kuyruğunu
ısırdı. İşte o yüzden keçilerin kuyruğu bugün bile hep güdük kaldı.
Daha sonra da onları merada otlamaya bıraktı; ancak Yüce Tanrı bu
keçilerin meyve ağaçlarını kemirdiğini, hatta en soylu asma kütüklerini
de mahvettiğini gördü. Bu hep böyle giderse sıra öteki bitkilere de
gelecekti. Bu yüzden kurtları keçilere saldı; daha doğrusu bu ağaçlara
dadanan keçilere saldıracaklardı!
Şeytan bunu görünce Tanrı'nın huzuruna çıkarak: "Senin yarattığın
hayvan, benimkileri parçaladı" diye şikâyette bulundu.
Tanrı, "Ne gibi bir zarar gördün ki?" diye sordu.
"Şimdiye dek gördüğüm zararları hiçbir hayvan karşılayamaz; bu iş sana
pahalıya patlayacak" dedi Şeytan.
"Meşeler yapraklarını döktüğü zaman gel de paranı vereyim!" dedi Yüce
Tanrı.
Ve meşe ağaçları yaprak döktüğünde Şeytan yine Tanrı'nın huzuruna
çıkarak ondan borcunu ödemesini istedi.
Tanrı şöyle dedi: "Konstantinopol'da çok büyük bir meşe ağacı var; o
yapraklarını hâlâ dökmedi."
Şeytan küplere bindi, ağza alınmayacak laflar söyledi, sonra da o ağacı
aramaya çıktı. Ama yolunu şaşırdı ve ağacı buluncaya kadar altı ay
çöllerde dolaştı. Geri döndüğünde tüm meşe ağaçları yemyeşil
yapraklarını çoktan açmıştı!
İşte o zaman Şeytan alacağından vazgeçti ve kızgınlıktan tüm keçilerin
gözlerini çıkararak onların yerine kendininkileri yerleştirdi.
Bu nedenle tüm keçiler şeytan gözlü diye anılır ve kuyrukları da hep
güdüktür.
Şeytanı da hep böyle tasvir ederler ya!
