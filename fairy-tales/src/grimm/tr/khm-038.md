# author: Gebrüder Grimm
# source: tbc
# url: https://www.grimmstories.com/tr//grimm_masallari/tilki_hanimin_dugunu
# note: copyright of translation tbc

## Tilki Hanımın Düğünü 

**İlk Masal**

Bir zamanlar dokuz kuyruklu bir tilki vardı; karısının kendisini
aldattığım sanıyordu, bu yüzden onu denemek istedi. Sıranın altına
uzandıktan sonra kuyruğunu bile kıpırdatmadı, ölmüş gibi yaptı. Tilki
hanım odasına kapandı; hizmetçisi dişi kedi ocak başına geçerek yemek
pişirdi. Yaşlı tilkinin öldüğü haberi etrafa yayılınca kadına talipler
çıktı. Bunlardan biri kapıyı çalınca hizmetçi açtı; karşısında genç bir
tilki duruyordu. Bu tilki:

Hizmetçi kedi, ne yapıyorsun?
Kalktın mı? Galiba uyuyorsun?

diye sordu. Kedi:

Uyumuyorum, nöbetteyim,
Neden bilmek istiyorsun?
Bira ısıtıyorum kazanda,
İçine biraz yağ koydum da.
Buyurmaz mısın? Yemek vereyim?

"Teşekkür ederim, dişi kedi! Hanımın ne yapıyor?" diye sordu tilki.
Hizmetçi cevap verdi:

Odasına çekildi yatıyor,
Acısı yüreğine batıyor.
Gözleri kan çanağına döndü,
Çünkü kocasının nuru söndü.

"Sen ona, dışarıda genç bir tilki bekliyor, sizinle evlenmek istiyor
diyiver!" - "Baş üstüne efendim!" Tıpış tıpış merdiven çıktı kedi,
Kapıyı tıklatıp şöyle dedi:

Orada mısınız hanımım?
Evet, buradayım, canım.
Bir damat adayı geldi, bekliyor.
Öyle mi, yoksa o da mı tekliyor?

"Rahmetlininki gibi dokuz kuyruğu var mı?" - "Yoo" diye cevap verdi
kedi. "Sadece bir kuyruğu var." - "O zaman onu istemem." Hizmetçi
kız aşağı inerek genç tilkiyi başından savdı. Çok geçmeden kapı yine
çalındı. Bu kez bir başka tilki çıkagelmişti; o da tilki hanımla
evlenmek istiyordu. İki kuyruğu vardı. Ama onun da başına aynı şey
geldi; isteği reddedildi! Daha sonra başkaları geldi, her gelenin
kuyruğu bir öncekinden fazlaydı. Son gelen, tıpkı ölen tilki gibi dokuz
kuyrukluydu. Dul tilki bunu duyunca çok sevindi ve kediye şöyle dedi:

Aç artık tüm kapılan ölü efendini at dışarı!

Tam düğün başlamışken yaşlı tilki yattığı yerden kalktığı gibi düğüne
katılanların hepsini patakladı; karısı da dahil herkesi evden kovdu.

**İkinci Masal**

Yaşlı tilki ölünce kurt, tilki hanıma talip oldu; evin kapısını çaldı,
tilki hanıma hizmetçilik yapan dişi kedi kapıyı açtı.

Kedi hanım, merhaba!
Yalnız mısın acaba?
Hanımın ne yapıyor, ha?

Kedi cevap verdi:

Sütle ekmek getirdiniz,
Misafirliğe mi geldiniz?

"Teşekkür ederim, kedi hanım" diye cevap verdi kurt, "Tilki hanım
evde yok mu?" Kedi şöyle dedi:

Odasına çekildi, yatıyor,
Acısı yüreğine batıyor.
Gözleri kan çanağına döndü,
Çünkü kocasının nuru söndü.

Kurt şöyle cevap verdi:

Başka koca istiyorsa eğer,
Aşağı inmesine değer!
Kedi merdivenden yukarı koştu,
Kapıyı çalarken yüreği bir hoştu.
Tilki hanım gelene kadar
Çok zaman geçti aradan.

Kedi beş yüzüklü parmağıyla kapıyı çaldı:

Tilki hanım, içerdeyseniz,
Bir beyle evlenmek isterseniz,
İyi olur o zaman aşağıya gelseniz.

Tilki hanım, "O beyin pantolonu kırmızı mı? Ağzı çarpık mı?" diye
sordu. "Hayır" diye cevap verdi Kedi. "O zaman yaramaz." Kurt
gittikten sonra önce bir köpek, bir geyik, bir tavşan, bir ayı, bir
aslan ve peş peşe tüm ormandaki hayvanlar çıkageldi. Ama hiçbiri yaşlı
tilkinin özelliğine sahip değildi. Öyle ki, kedi her geleni geri
göndermek zorunda kaldı. En sonunda genç bir tilki geldi. Tilki hanım,
"Pantolonu kırmızı mı, ağzı çarpık mı?" diye sordu. "Evet" diye
cevap verdi kedi. "O zaman yukarı gelsin" diyen hanımı, düğün
hazırlıklarına başlamasını emretti.

Kedi yukarıdaki odaya çıktı
Yaşlı tilkiyi pencereden attı.
Tuttuğu tüm şişko fareleri
Oturup tek başına yedi.
Bana da hiç vermedi!

Düğün yapıldı; hanımı genç tilkiyle evlendi; yenildi içildi, dans
edildi; yorulmadılarsa belki bugün de hâlâ dans ediyorlardır.
