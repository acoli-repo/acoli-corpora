# author: Gebrüder Grimm
# source: tbc
# url: https://www.grimmstories.com/tr//grimm_masallari/bremen_mizikacilari
# note: copyright of translation tbc

## Bremen Mızıkacıları 

Bir adamın bir eşeği vardı; bu hayvan yıllarca değirmene un çuvalı
taşıya taşıya yoruldu; gücünü kaybetti ve işe yaramaz hale geldi. O
zaman sahibi onun yemini kesti; eşek bunun hiç de hayra alamet
olmadığını anlayınca oradan kaçarak Bremen'in yolunu tuttu. Bir süre
böyle gittikten sonra karşısına bir av köpeği çıktı; o da yorulmuştu ve
nefes nefeseydi. "Ne böyle soluyorsun arkadaş?" diye sordu eşek.

"Ah, sorma" dedi köpek. "Çünkü yaşlandım; günden güne kuvvetten
düşüyorum; artık ava çıkamıyorum. Efendim beni öldürmeye kalkınca kirişi
kırdım. Ama ekmeğimi nasıl kazanacağımı bilmiyorum."

"Bak ne diyeceğim, ben Bremen'e gidiyorum. Orada şehir bandosuna
katılacağım; sen de gel, belki seni de alırlar. Ben lavta çalacağım, sen
de davul çalarsın" dedi eşek. Bu öneri köpeğin hoşuna gitti. Birlikte
yola çıktılar.

Aradan çok geçmedi, karşılarına bir kedi çıktı. Yüzünden düşen bin
parçaydı. Eşek, "Senin neyin var moruk?" diye sordu.

"Ölüm kalım söz konusu olunca insanın gülesi mi gelir?" diye cevap
verdi kedi. "Artık dişlerim döküldü; canım fare yakalamaktansa ocak
başında kıvrılıp yatmak istiyor. Baktım ki evin hanımı beni suda
boğacak, hemen kaçtım oradan. Hepsi iyi de, şimdi nereye gitsem?"

"Bizimle Bremen'e gel; gece müziğinden anlarsın sen, bandoya
katılabilirsin" dedi eşek. Kedi bu teklifi beğenerek onlara katıldı.

Böylece üç kafadar bir çiftliğe geldiler. Avluda bir horoz durmadan
ötüyordu.

"Dünyayı ayağa kaldıracaksın! Neyin var senin?" diye sordu eşek.

"Havanın iyi olacağını haber veriyorum. Eşim, hanımımın gömleklerini
yıkayıp kurutmaya astı. Yarın misafir gelecek; hanımım çorba yapıp
onlara ikram edecekmiş. Onun için bu akşam hiç acımadan benim kafamı
kesecekmiş; aşçı kadın söyledi. Bu yüzden avazım çıktığı kadar
bağırıyorum işte" dedi horoz.

"Aman horoz kardeş, bizimle gel, daha iyi. Biz Bremen'e gidiyoruz;
burada kalıp cavlamaktan daha iyi. Senin sesin güzel; biz çalarız sen
söylersin" dedi eşek.

Bu teklif horozun hoşuna gitti ve hep birlikte yola çıktılar.

Bremen'e bir günde varamadıkları için geceyi geçirmek üzere bir ormana
daldılar. Eşekle köpek kocaman bir ağacın altında durdular; kediyle
horoz dala tırmandı; horoz kendisi için en emin yer olarak ağacın tam
tepesine tünedi. Uyumadan önce etrafına bakındı; ta uzakta ufacık bir
ışık gördü.

Yoldaşlarına seslenerek bunun pek uzakta denemeyecek bir ev
olabileceğini, çünkü oradan ışık geldiğini söyledi.

Eşek, "Öyleyse hemen oraya gidelim, çünkü burdaki barınağımız kötü"
dedi.

Köpek birkaç kemikle birazcık etin hiç de fena olmayacağını savundu.
Bunun üzerine ışığın geldiği yere doğru yürüdüler. Işık gitgide büyüdü
ve derken karşılarına apaydınlık bir haydut yatağı çıktı. Eşek hepsinden
büyük olduğu için evin penceresine yaklaşarak içeri baktı.

Horoz, "Ne görüyorsun aslanım?" diye sordu.

"Ne mi görüyorum?" diye cevap verdi eşek. "Her türlü yiyecek ve
içeceğin bulunduğu bir sofra; haydutlar orada oturmuş keyif çatıyor."

"Tam bize göre" dedi horoz. "Ahh, keşke orada biz olsak!"

Sonra hepsi kafa kafaya vererek haydutları nasıl kaçırtacaklarını
düşünmeye başladı. Sonunda bir çözüm buldular. Eşek ön ayaklarını
pencerenin pervazına dayadı, köpek onun sırtına bindi; kedi de köpeğin
sırtına... horoz da uçarak kedinin başına tünedi. Bunu yapar yapmaz
hepsi bir ağızdan başladı şarkı söylemeye: eşek anırdı, köpek havladı,
kedi miyavladı, horoz da durmadan öttü! Derken hepsi birlikte pencereden
odanın içine düşüverdi; cam kırıldı, paramparça oldu. Haydutlar çığlık
atarak yerlerinden sıçradı; hortlak geldiğini sanarak korkuyla ormana
koşuştular. Bizim dört kafadar da sofra başına geçip ne varsa, dört
hafta acıkmayacak şekilde yiyip içti.

Yemek bittikten sonra ışığı söndürdüler; her biri kendine uygun yatacak
rahat bir yer aradı. Eşek gübrenin üzerine, köpek kapı arkasına, kedi
ocak başındaki küllere yerleşti; horoz da kendisine bir tünek buldu.
Uzun yoldan geldikleri için yorgundular. Bu yüzden hemen uyudular.

Vakit geceyarısını geçti; haydutlar evde bir ışık göremeyince her şeyin
sakin olduğunu sandı.

Reisleri, "Aslında korkup kaçmamalıydık" dedi. Ve birinin gidip eve
bakmasını emretti.

Gönderilen adam her yeri sessiz buldu; ışık yakmak üzere mutfağa daldı.
Kedinin parlayan gözlerini kömür ateşi sanarak yakmaya kalkıştı. Ne var
ki, kedinin hiç şakası yoktu; adamın üzerine sıçrayarak başladı yüzünü
gözünü tırmalamaya. Adam bir dehşet çığlığı atarak arka kapıya koştu;
ancak bu kez orada çöreklenmiş olan köpek onun bacağını ısırdı. Adam
avluya çıkıp da gübrelerin üstünden atlarken eşekten hatırı sayılır bir
çifte yedi. Gürültüden uyanan horoz da cesaretlenerek ö-öröö-ööö diye
ötmeye başladı.

Haydut tabanları yağlayarak reisinin yanına vardı: "Aman Tanrım,
içeride bir büyücü cadı var. Upuzun parmaklarıyla yüzümü tırmaladı;
kapının arkasına saklanmış bir adam elindeki bıçağı bacağıma soktu;
avluda da siyah bir canavar vardı, elindeki lobutla beni öldüresiye
dövdü; damdaki yargıç da 'Getirin şu serseriyi buraya' diye bağırıp
duruyordu. Hemen kaçtım oradan" dedi.

O günden sonra haydutlar o eve bir daha ayak atmadı; bizim Bremen
mızıkacıları da öyle keyiflendi ki, hep orada kaldılar. Bunu son
anlatanın dilinde tüy bitmiş olmalı.
