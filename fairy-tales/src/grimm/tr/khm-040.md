# author: Gebrüder Grimm
# source: tbc
# url: https://www.grimmstories.com/tr//grimm_masallari/haydut_damat
# note: copyright of translation tbc

## Haydut Damat 

Bir zamanlar bir değirmenci vardı; çok güzel olan yetişkin kızını
evlendirmek istiyordu. "Doğru dürüst bir talip çıkarsa ona veririm!"
diye aklından geçirdi. Çok geçmeden bir talip çıktı; çok zengin birine
benziyordu. Değirmenci bir kusur bulamayınca kızını ona sözledi. Ama
kızı onu, bir gelinin damadı seveceği kadar sevemiyor ve pek de
güvenemiyordu. Ne zaman yüzüne baksa ya da onu düşünse içine bir korku
giriyordu.
Bir keresinde adam, "Nişanlımsın, ama beni hiç ziyaret etmedin" dedi.
"Evinin nerde olduğunu bilmiyorum ki?" diye cevap verdi kız.
"Benim evim dışarıda, ormanda" dedi nişanlısı.
Kız bin dereden su getirdi, evi bulamayacağını falan söyledi.
Ama nişanlısı, "Önümüzdeki pazar bana gelmelisin. Şimdiden misafirleri
davet ettim; sen yolu bulasın diye kül serpeceğim."
Pazar günü gelip çattı; kız yola çıkarken sebebini bilemediği bir
korkuya kapıldı ve dönüş yolunu bulabilmek için ceplerini bezelye ve
mercimekle doldurdu.
Ormanın girişinde yere kül serpilmişti; kız bu yolu takip ederken attığı
her adımda sağma soluna bezelye attı. Bütün gün yol yürüdüğü halde
ormanın ortasına ki - burası en karanlık yeriydi - ancak gelebildi.
Orada ıssız bir ev gördü; bu ev hiç hoşuna gitmedi, çünkü en küçük bir
ışık bile görünmüyordu ve ürkütücüydü.
İçeri girdi, kimseler yoktu. Her yerde büyük bir sessizlik hüküm
sürmekteydi. Derken bir ses duyuldu:

Geri dön, geri dön, genç nişanlı,
Çünkü bu ev korkunç ve kanlı.

Genç kız başını kaldırıp yukarı baktı. Ses duvara asılı bir kafesin
içindeki kuştan geliyordu.
Kuş yine seslendi.

Geri dön, geri dön, genç nişanlı,
Çünkü bu ev korkunç ve kanlı.

Bunun üzerine kız bir odadan diğerine geçerek bütün evi dolaştı, ama her
taraf bomboştu, kimseyi göremedi.
Son olarak bodruma indi, orada yaşlı mı yaşlı bir kadın gördü, durmadan
kafasını sallıyordu.
"Acaba nişanlım burada mı oturuyor, söyler misin?" diye sordu genç
kız.
"Vah zavallı kız vah! Nerelere düştün sen!" diye cevap verdi yaşlı
kadın: "Şu anda katillerin elindesin! Kendini nişanlı sanıyorsun, düğün
olacak diye bekliyorsun, ama aslında sen ölümle nişanlandın! Bak şurda
kocaman bir kazanda su kaynatıyorum, seni ele geçirdiklerinde, hiç
acımadan doğrayıp bu kazanda kaynattıktan sonra yiyecekler; çünkü onlar
insan yiyiciler! Sana acıdım, seni kurtaracağım, yoksa hapı yutarsın!"
Ve sonra yaşlı kadın onu - kimsenin göremeyeceği şekilde - büyük bir
fıçıya soktu.
"Sakın sesini çıkarma!" dedi: "Sakın heyecanlanma ve kıpırdama; yoksa
mahvolursun! Gece olunca, haydutlar uyurken buradan kaçarız, ben bu
fırsatı çoktandır bekliyordum."
Tüm bunlar olurken haydutlar çıkageldi. Yanlarında bir başka kızı
sürükleyip getirdiler; adamların hepsi sarhoştu, kızın bağırıp
sızlanmasına aldırış ettikleri yoktu. Ona içmesi için şarap verdiler; üç
bardak şarap: biri beyaz, biri kırmızı ve biri de sarı renkte. Bunları
içtikten sonra kızın yüreği dağıldı; bunun üzerine onun güzel
giysilerini yırttılar, masaya yatırdıktan sonra vücudunu kesip parçalara
ayırdılar ve sonra tuzladılar.
Fıçının içindeki zavallı genç kız bunları görünce korkudan tir tir
titredi, başına neler geleceğini anlamıştı. Haydutlardan biri, ölenin
küçük parmağında bir altın yüzük gördü, onu çekip çıkaramayınca eline
bir balta alarak o parmağı kesti, ama o kesik parmak havaya sıçrayarak
fıçının hizasına kadar yükseldi ve genç kızın kucağına düştü. Haydut
eline bir mum alarak onu aradıysa da bulamadı. Bir başka haydut: "Şu
büyük fıçının arkasına da baktın mı?" diye sordu. Ama yaşlı kadın:
"Hadi gelin, yemek yiyin. Aramayı yarına bırakın. Parmak kaçacak değil
ya!" diye seslendi.
Bunun üzerine haydutlar:
"Karı haklı" diyerek aramayı kestiler. Yaşlı kadın onların şarabına
uyku ilacı damlattı; az sonra hepsi bodruma inip uyumaya başladı.
Onların horlayışını duyan nişanlı kız fıçıdan çıktı, yerde yan yana
yatmakta olan haydutların arasından geçti; biri uyanacak diye çok
korktu. Neyse ki, böyle bir şey olmadı. Yaşlı kadın da onunla beraber
gelerek kapıyı açtı. İkisi de hızlı adımlarla haydutların elinden
kaçmayı başardı. Yere serpilen küller rüzgârın etkisiyle uçup gitmişti,
ama bezelyeyle mercimek yeşermişti ve ay ışığında yol iyice belli
oluyordu. Böylece bütün bir gece yürüdüler, sabaha karşı değirmene
vardılar.
Kız tüm olan bitenleri babasına anlattı.
Düğün günü damat çıkageldi, ama değirmenci bütün akrabalarını ve
tanıdıklarını davet etmişti. Sofraya oturduklarında herkes bir şeyler
anlattı. Gelin sustu ve hiç konuşmadı. Bunun üzerine damat ona:
"Şekerim, senin anlatacağın bir şey yok mu?" diye sordu. "Konuş
biraz!"
Kız cevap verdi:
"Gördüğüm rüyayı anlatayım. Bir ormanda tek başıma dolaşıyordum, derken
karşıma bir ev çıktı; içinde kimse yoktu, ama duvara asılı kafesteki kuş
bana şöyle seslendi:

Geri dön, geri dön, genç nişanlı,
Çünkü bu ev korkunç ve kanlı.

Ve aynı sözleri bir kere daha tekrarladı. Şekerim, yani rüya görmüştüm.
O evdeki bütün odaları dolaştım, hepsi boştu. Sonra bodruma indim, orada
çok, ama çok yaşlı bir kadın gördüm; durmadan kafasını sallıyordu.
Kendisine: 'Nişanlım bu evde mi oturuyor?' diye sordum. 'Ah, zavallı
çocuk, sen haydutların arasına düştün; nişanlın burada oturuyor, o seni
paramparça edip öldürecek ve yiyecek' diye cevap verdi. Tabii bu bir
rüya, şekerim! Sonra yaşlı kadın beni bir fıçıya soktu, tam saklanmıştım
ki, haydutlar çıkageldi Yanlarında genç bir kadın vardı, ona üç ayrı
renkte şarap içirdiler: kırmızı, sarı ve beyaz şarap; bunun üzerine
yüreği darmadağınık oldu. Daha sonra onu, giysilerini yırtıp masaya
yatırdıktan sonra vücudunu bıçakla doğradılar ve tuzladılar. İçlerinden
biri, onun parmağındaki altın yüzüğü çekip çıkaramayınca eline bir balta
alarak o parmağı uçurdu. O parmak, içinde bulunduğum fıçının hizasına
kadar yükselerek benim kucağıma düştü. İşte o yüzüklü parmak!"
Böyle der demez o yüzüğü çıkararak orada bulunanlara gösterdi.
Aynı anda damadın yüzü bembeyaz oldu. Yerinden fırlayarak kaçmak istedi,
ama davetliler onu sımsıkı yakalayarak mahkemenin huzuruna çıkardılar.
Hem o hem de güruhu mahkûm oldular.
