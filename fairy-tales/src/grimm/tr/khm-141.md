# author: Gebrüder Grimm
# source: tbc
# url: https://www.grimmstories.com/tr//grimm_masallari/kuzu_ile_balik
# note: copyright of translation tbc

## Kuzu ile Balık 

Bir zamanlar birbirlerine çok bağlı bir erkekle kız kardeş vardı. Gerçek
anneleri ölmüştü. Şimdi üvey anneleri vardı, ama bu kadın onlara iyi
davranmıyor ve gizli gizli işkence ediyordu. Günün birinde iki kardeş,
diğer çocuklarla evlerinin önündeki çimenlerde oynamaya başladı. Bu
çimenlikte ta şatoya kadar uzanan bir de havuz vardı. Çocuklar bu
havuzun etrafında dönerek kelime oyunu oynamaya başladı:

Sana kuşumu vereyim
Ki bana saman toplasın
Samanı ineğe vereyim
Ki bana süt versin
Sütü fırıncıya vereyim
Ki bana pasta yapsın
Pastayı kediye vereyim
Ki bana fare yakalasın
Fareyi tavana asayım
Ki bana zararı olmasın.

Bu oyunu oynarken çember oluşturuyorlar, son kelimeyi söyleyen kaçıp
gidiyor, ötekiler de onu kovalıyordu. Böyle neşeli neşeli oynarken
pencereden onları izleyen üvey anne öfkelendi. Kendisi büyüden anladığı
için üvey evlatlarını lanetleyerek erkek olanını balığa, kızı da kuzuya
dönüştürdü. Ufak balık havuzun içinde oraya buraya yüzmeye başladı, çok
üzgündü. Kuzu da çayıra çıktı, ama o kadar üzgündü ki, yemeden içmeden
kesildi. Uzun bir süre böyle yaşadılar. Bir gün şatoya yabancı
misafirler geldi. Kötü kalpli üvey anne fırsat bu fırsat diye aşçıyı
çağırdı ve ona "Git çayırlıktan kuzuyu al ve kes; misafirlere verecek
başka yemeğimiz yok" dedi.

Aşçı gidip kuzuyu aldı, mutfağa getirdi ve ayaklarını bağladı; kuzucuk
hiç sesini çıkarmadı. Ama aşçı bıçağını çekip de bilemeye başlayınca,
yağmur borusunun önünde biriken suda yüzmekte olan küçücük bir balık ona
doğru yüzerek kafasını kaldırdı. Bu, ufak balığa dönüşmüş erkek
kardeşten başkası değildi. Aşçı kuzuyu alıp götürürken o da havuzdan
bunu görmüş ve eve kadar yüzmüştü. Onu gören kuzucuk şöyle dedi:

Ah'benim sudaki kardeşim
Ne kadar zor benim işim
Aşçı bıçağını bileyecek
Ve de yüreğimi deşecek.

Ufak balık cevap verdi:

Ah benim karadaki kardeşim
Seni ne kadar özlemişim
Ne kadar zor senin işin.

Aşçı, kuzunun konuştuğunu ve ufak balığa üzgün üzgün seslendiğini
görünce çok korktu ve bunun gerçek bir kuzu olmadığını, evdeki kötü
kalpli kadın tarafından lanetlenmiş olabileceğini düşündü. "Korkma,
seni kesmeyeceğim!" dedi. Ve başka bir hayvan keserek misafirlere yemek
çıkarttı. Kuzucuğu da iyi bir köylü kadına teslim edip gördüklerini ve
duyduklarını anlattı. Aslında bu kadın küçük kızın süt ninesiydi. Neler
olduğunu tahmin ederek ermiş bir kadının fikrini aldı. Ermiş kadın bir
dua okuyarak kuzucukla balığı yine insana dönüştürdü. Sonra onları büyük
bir ormandaki küçücük bir eve yerleştirdi. Onlar da orada tek başlarına,
ama sağlıklı ve mutlu olarak yaşadılar.
