# author: Gebrüder Grimm
# source: tbc
# url: https://www.grimmstories.com/tr//grimm_masallari/genc_dev
# note: copyright of translation tbc

## Genç Dev 

Bir köylünün bir oğlu vardı; ancak çocuk başparmak büyüklüğündeydi; ne
yapsa ne etse boyu bir kıl genişliğinde bile büyümemişti. Bir keresinde
köylü tarlasını sürmeye niyetlendi. Oğlu: "Baba, beni de yanına
alsana" dedi. "Sen burada kal, orada bana hiç yararın olmaz, gözümden
kaybolabilirsin de."
Oğlan ağlamaya başladı; kafasını dinlemek isteyen babası onu cebine
sokarak yanına aldı. Tarlaya varınca cebinden çıkararak yeni sürülmüş
tarladaki bir oluğa yerleştirdi. Çocuk oraya oturur oturmaz dağın
ardından koskoca bir dev belirdi. Babası onu oğluna göstererek:
"Umacıyı gördün mü?" diye korkutmak istedi. "Yaramazlık yaparsan seni
alır götürür" dedi.
Dev iki adım atar atmaz tarlaya vardı. İki parmağıyla çocuğu dikkatle
havaya kaldırdı, şöyle bir baktı ve hiçbir şey söylemeden onu alıp
gitti. Babası bunu gördü, ama korkusundan tek laf edemedi, çocuğunu
kaybettiğini ve artık onu bir daha göremeyeceğini düşündü.
Dev oğlanı evine götürdü ve onu emzirdi. Parmak Çocuk büyüdü, koskocaman
oldu, yani o da bir devdi artık.
Aradan iki yıl geçti. Bir gün yaşlı dev onu yanma alarak ormana gitti ve
"Şuradan bir dal kopar bakalım" diyerek sınadı.
Ama oğlan o kadar güçlüydü ki, dalından tuttuğu ağacı kökünden çıkarttı.
Ama dev tatmin olmadı:
"Daha iyisini yapabilmelisin" diyerek onu yine yanına alarak iki yıl
daha emzirdi.
Sonra onun gücünü denediğinde oğlan yaşlı bir ağacı kökünden söküp
çıkarıverdi. Ama bu, dev için yine yeterli sayılmadı. Oğlanı iki yıl
daha emzirdikten sonra çok yaşlı bir ağaç göstererek:
"Bir de şunu dene" dedi.
Oğlan en kalın çam ağacını topraktan çektiği gibi çıkardı, her taraf
zangırdadı, ama bu ona oyun gibi gelmişti.
"Bu kadarı yeter. Öğrenmişsin" diyen dev onu ilk kez gördüğü yere,
yani babasının tarlasına götürdü. Babası tarlayı sürmekle meşguldü. Genç
dev onun yanına yaklaşarak:
"Bak baba, senin oğlun nasıl adam oldu" dedi.
Köylü çok korkarak:
"Hayır, sen benim oğlum değilsin, seni istemiyorum, git burdan" dedi.
"Elbette senin oğlunum ben. Bırak beni de çalışayım, tarlayı süreyim;
hem senden de daha iyi sürerim."
"Hayır, hayır, sen benim oğlum değilsin; zaten tarla da sürmezsin sen,
uzaklaş yanımdan" diyen köylü yine de koskoca devden biraz korkarak
toprak sürmeyi yarıda bırakarak bir köşeye çekildi.
Bunun üzerine oğlan sabanı ele aldı, ama ona öyle bir dokundu ki, saban
toprağa gömüldü. Köylü buna dayanamayarak:
"Sürmek istiyorsan o kadar bastırma, yoksa verim alamazsın" diye
seslendi.
Ama oğlan sabana koşulan atları çözdü, onları dinlenmeye bıraktı, sonra
sabanın başına geçerek:
"Hadi sen eve git baba. Annem bana bir tencere yemek göndersin, ben bu
arada tarlayı sürerim" dedi.
Köylü eve vararak karısına yemek hazırlamasını söyledi. Oğlan iki yüz
dönüm araziyi tek başına sürdükten sonra iki tırmığı aynı anda
kullanarak toprağı tırmıkladı. Bu işi bitirdikten sonra da ormana
dalarak iki tane ceviz ağacı söküp onları sırtladı. Önüne bir saban,
arkasına da bir saban taktıktan sonra atları da sırtlayıp, sanki saman
taşırmış gibi, hepsini babasının evine getirdi. Oraya vardığında annesi
onu tanımadı:
"Bu koskoca çirkin adam kim?" diye sordu.
Köylü, "Bu bizim oğlumuz" dedi.
"Hayır, böyle bir oğlumuz olmadı hiç; bizimki ufacıktı" diyen kadın
"Hadi git buradan, seni istemiyoruz" diye seslendi.
Oğlan hiç ses çıkarmadı, atları ahıra soktu, onlara hak ettikleri kadar
arpa ve saman verdi. Bu işi de bitirdikten sonra evin önündeki sıraya
oturdu:
"Anne, karnım acıktı, yemek oldu mu?" diye sordu.
Annesi, "Evet" diyerek onun önüne iki kazan dolusu yemek getirdi; bu
normalde onların sekiz günlük yiyecekleriydi. Oğlan hepsini tek başına
yiyip bitirdikten sonra. "Hepsi bu mu?" diye sordu.
"Hepsi bu" dedi annesi: "Daha başka yemeğimiz yok."
"Bu ancak tadımlık. Daha isterim."
Kadın karşı çıkmaya korktu, içinde domuz kaynayan koskoca kazanı alıp
sofraya taşıdı:
"Neyse, bu dişimin kovuğunu doldurur" dedi oğlan ve hepsini bir
oturuşta yedi, ama hâlâ karnı doymamıştı.
Daha sonra "Baba" dedi, "Sizin evde benim karnım doymayacak, bana
dizimde kıramayacağım çok sağlam demir bir çubuk ver de alıp başımı
gideyim" dedi.
Köylü sevindi, hemen iki atını arabaya koşarak demircinin yanına vardı
ve iki atın ancak taşıyabileceği kadar kalın ve ağır bir demir çubuk
getirdi. Ama oğlan bunu dizinde ikiye bölüverdi:
"Baba, bu işe yaramaz, daha sağlam bir şey olmalı ki, sekiz atı buna
koşabileyim."
Babası sekiz atı arabaya koşarak çok daha kalın ve ağır bir demir çubuk
getirdi.
Oğlan onu eline alır almaz ucundan bir parça koparıverdi ve "Baba,
gördüğüm kadarıyla bana demir dayanmıyor; o demirci de bana istediğim
demiri yapamadı, bu yüzden onun yanında kalmam ben" dedi.
Sonra yola çıkarak kendisine başka bir demirci aradı. Bir köye vardı;
orada bir demirci yaşıyordu, ama herif öyle cimriydi ki, kimseye zırnık
vermediği gibi her şey kendisinin olsun istiyordu. Oğlan onun yanına
vararak yardımcıya ihtiyacı olup olmadığını sordu.
"Evet" diyen demirci şöyle düşündü: "Bu güçlü bir adama benziyor,
ekmeğini taştan çıkaracak biri."
"Ne ücret istersin?" diye sordu.
"Hiç ücret istemem" dedi oğlan. "Sadece iki haftada bir, öbür işçiler
paralarını alırken balyozla ilk iki vuruşu ben yapacağım, buna
dayanabilmelisin."
Cimri herif buna hemen razı oldu, çünkü böylece çok para arttırmış
olacaktı.
Ertesi sabah vurma sırası yabancı yardımcıdaydı; demirci ustası akkor
halindeki demiri getirdi. Oğlan ilk vuruşu yaptı, demir parçası ikiye
bölündü ve demircinin örsü toprağa öylesine gömüldü ki, bir daha
çıkarmak mümkün olmadı.
Cimri herif çok öfkelendi. "Uff, sen işime yaramazsın be, çok şiddetli
vuruyorsun; ne ücret istiyorsun, sen onu söyle" dedi.
Oğlan, "Sana hafif bir vuruş yapacağım, o kadar!" diye cevap verdi.
Ve ayağını kaldırarak ustasına öyle bir tekme attı ki, adam dört saman
arabası kadar havaya uçtu.
Oğlan dükkândaki en ağır çubuğu eline alarak oradan uzaklaştı.
Bir süre dolaştıktan sonra bir çiftliğe vardı; oradaki kâhyaya bir
kalfaya ihtiyacı olup olmadıklarını sordu.
Kâhya, "Evet, öyle biri bana lazım" dedi. "Sen güçlü birine
benziyorsun, yıllık ne ücret istersin?"
Dev oğlan yine ücret falan istemediğini, ama her yıl kendisine üç vuruş
yapma hakkı vermesini ve de buna dayanmasını istedi.
Kâhya bu teklife sevinerek razı oldu, çünkü o da cimrinin tekiydi.
Ertesi sabah işçiler odun toplamaya gitmek üzere hazırlanıp toplandılar,
ama bizimki hâlâ yataktaydı. Adamlardan biri, "Kalk artık, biz odun
toplamaya gidiyoruz, senin de bizimle gelmen gerek" diye seslendi.
Oğlan, "Ah, boş ver, siz gidin, ben nasıl olsa size yetişir, işimi
bitirir ve sizden önce dönerim" diye cevap verdi.
Adamlar kâhyaya çıkarak kalfanın yataktan kalkmadığını ve odun toplamaya
gelmek istemediğini bildirdiler. Kâhya, "Onu uyandırın, atları koşsun"
dedi.
Kalfa ise "Siz gidin, ben işimi nasıl olsa sizlerden önce bitireceğim"
diyerek iki saat daha yattı. Sonunda yatağından kalkarak ambardan
kendisine iki fıçı bezelye alarak ateşte pişirip afiyetle yedi. Sonra
ağır ağır atları arabaya koşarak odun toplamaya gitti.
Ormandan önce karşısına dar bir geçit çıktı; oradan geçmesi gerekiyordu.
Önce arabayı oraya sürdü, atlar durakladı. Oğlan arabanın arka tarafına
geçerek ağaç gövde ve dallarından hiçbir atın geçemeyeceği büyük bir
barikat yaptı. Odun toplamaya başladığında öbür işçiler arabalarını
doldurmuş eve dönmekteydiler. Onlara:
"Gidin bakalım, ben çiftliğe sizlerden önce varacağım" dedi. Ve daha
ileri gitmedi, yeryüzündeki en büyük ağaçlardan ikisini tuttuğu gibi
koparıp arabasına yükledikten sonra geri döndü.
"Gördünüz mü" dedi, "Benimle gelseydiniz eve daha önce varır, bir
saat fazla uyurdunuz."
Yoluna devam etmek istedi, ama atlar yükü çekemedi. Bu kez atların
dizginlerini çözdükten sonra arabaya yükledi, arabanın okunu kavradığı
gibi vvvüüüt, çekiverdi. Araba ona kuş tüyü kadar hafif gelmişti.
Çiftliğe vardığında, "Gördünüz mü, sizlerden daha hızlıyım ben" dedi.
Öteki işçilerse oldukları yerde kalakalmıştı.
Oğlan çiftliğin avlusuna gelince eline bir ağaç alarak kâh- yaya
gösterdi ve "Güzel bir odun, değil mi?" diye sordu.
Kâhya karısına, "Kalfada iş var; bir de saatlerce uyumasa! İşini
diğerlerinden daha çabuk bitiriyor" dedi.
Oğlan kâhyaya bir yıl boyunca çalıştı; öbür işçiler paralarını alırken o
da kendisine hak etmiş olduğu ücretin verilmesini istedi. Ama kâhya
dayanması gerek vuruştan çok ürküyor ve oğlana kalması için durmadan
yalvarıyordu; hatta kendisi kalfa olmaya razıydı, oğlan da kâhya
olsundu!
"Hayır" dedi oğlan. Ben kâhya olmak istemiyorum, ben kalfayım ve öyle
kalmak istiyorum; ama işleri ben dağıtacağım!"
Kâhya ona ne isterse vereceğini söylediyse de bir yararı olmadı. Kalfa
her türlü teklife hayır dedi.
Kâhya ne yapacağını bilemedi ve düşünmesi için on dört gün mühlet
istedi. Kalfa ona bu mühleti tanıdı. Kâhya tüm kâtiplerini toplayarak
onlardan düşünüp taşınıp kendisine bir akıl vermelerini istedi. Kâtipler
uzun uzun düşündü; sonunda kalfaya karşı kimsenin can güvenliği olmadığı
ve bu adamın insanı bir sivrisinek gibi öldürecek güçte olduğu belli
oldu. Ona kuyuya inip dibini temizleme görevi verildi. Aşağı indiği anda
da onun başını ezsin diye kuyu kenarındaki değirmen taşını yuvarlayıp
aşağı attılar. Ama kuyunun dibinden bir ses yükseldi:
"Şu başımdaki tavukları kovalayın, yemleri gözüme kaçıyor, önümü
göremiyorum!"
Kâhya kşş! kşş! diye bağırarak tavuk kovalıyormuş gibi yaptı. Aşağıdaki
işini bitirdikten sonra yukarı çıkarak şöyle dedi: "Şu gerdanlık ne
güzel, değil mi?" diyerek boynuna geçirdiği değirmen taşını gösterdi.
Daha sonra da ücretini talep etti, ama kâhya yine düşünmek için on dört
gün süre istedi. Yazmanlar yine kafa kafaya vererek bir çare düşündüler:
buna göre kâhya kalfayı uğursuz değirmene göndererek gece yarısı orada
buğday çektirtecekti. Oradan şimdiye kadar ertesi sabah canlı çıkan
olmamıştı.
Bu öneri kâhyanın hoşuna gitti; aynı akşam kalfayı çağırarak gece yarısı
değirmene dört ton buğday götürerek çekmesini söyledi, çünkü çok
lazımmış!
Bunun üzerine kalfa ambara giderek her iki cebine birer ton buğday koyup
iki ton da sırtına yüklenerek uğursuz değirmene gitti. Değirmenci ona bu
buğdayları gündüz çekebileceğini, ama gece yapamayacağını söyledi, çünkü
gece yarısı oraya giren ertesi gün ölü çıkarmış!
Kalfa "Bana bir şey olmaz! Sen çık buradan, bize kulak ver!" diyerek
değirmene girdi ve buğdayları boşalttı. Saat on bire doğru değirmencinin
kulübesine giderek bir sıraya oturdu.
Bir süre öylece bekledikten sonra birden kapı açıldı ve içeriye koskoca
bir masa geldi; masanın üstünde şarap, kızarmış et ve daha bir sürü
yemek vardı. Ama masayı taşıyan kişi meydanda yoktu, yani etrafta kimse
gözükmüyordu. Derken sandalyeler masaya yaklaştı, bıçak ve çatallarla
yemek tabaklara paylaştırıldı. Yine ortalıkta kimse yoktu.
Kalfa karnı çok acıktığı için hemen sofranın başına geçti ve bütün
yemekleri afiyetle yedi. Karnı doyduktan sonra, karşısındaki tabakların
da boşalmasının ardından ışıklar her şeyi temizledi. Kalfa birden
etrafın kapkaranlık olduğunu fark etti ve sanki birisi suratına bir
tokat attı.
"Bu bir daha olursa görür gününü!" diye söylendi. İkinci tokadı
yiyince o da karşılık verdi. Bütün bir gece böyle geçti; ne tokat
yediyse o da hiç boş durmadı, bir o kadar tokadı da o attı. Gün doğarken
tüm bu şamata sona erdi.
Değirmenci kalkar kalkmaz kalfaya gidip baktı; onun hâlâ hayatta
olduğunu görünce şaşakaldı.
Kalfa, "Karnımı doyurdum, tokat da yedim, ama bir o kadar da ben
attım" dedi.
Değirmenci sevindi ve bu yaptıklarına karşı ona para vermek istedi.
Kalfa, "Para istemem. Bende yeterinden fazlası var" dedi ve ununu
sırtlayarak eve döndü. Kâhyaya istenilen işi yaptığını bildirdi ve
ücretini istedi.
Kâhya çok ürktü, buram buram terler alnından aşağı aktı. Pencereyi açtı,
temiz hava almak istedi, ama aynı anda kalfadan öyle bir tekme yedi ki,
pencereden dışarı uçtu. Öyle ki, kimse onu göremedi.
Bu kez kalfa kâhyanın karısına şöyle dedi: "O geri dönmez artık,
kendine başka bir avanak bul!"
"Hayır, hayır, ben buna dayanamam!" diye haykırdı. Buram buram terler
onun da alnından aktığı için pencereyi açtı. Kalfa ona da bir tekme
vurdu, o da pencereden uçtu, ama kilosu az olduğu için kocasından çok
daha yükseklere vardı.
Kocası, "Yanıma gel" diye seslendi. Kadın, "Sen gel, ben gelemem"
diye cevap verdi.
Ve böylece, havada debelenip durdular ve bir araya gelemediler. Hâlâ
dalaşıyorlar mı, bilmiyorum.
Ama genç dev demirden asasını alarak yoluna devam etti.
