# author: Gebrüder Grimm
# source: tbc
# url: https://www.grimmstories.com/tr//grimm_masallari/yasam_suresi
# note: copyright of translation tbc

## Yaşam Süresi 

Tanrı dünyayı yarattığında her yaratığa bir ömür biçmek istedi. Huzuruna
önce eşek çıktı. "Efendimiz, ben ne kadar yaşayacağım?" diye sordu.
"Otuz yıl" diye cevap verdi Tanrı, "Yeter mi?"

"Ama efendim" diye karşılık verdi eşek, "Bu çok uzun bir zaman. Benim
işimi bir düşünsenize. Sabahtan gece yarılarına kadar ağır yük taşımak;
başkaları ekmek yerken buğday çuvallarını değirmene götürmek; canlanayım
diye yok yere dayak ve tekme yemek! Bana daha az bir zaman tanıyın!"
Tanrı ona acıyarak on sekiz yıllık bir ömür verdi; eşek teselli bularak
çekti gitti. Derken köpek çıkageldi.

"Sen ne kadar yaşamak istersin?" diye sordu ona Tanrı ve "Eşek otuz
yılı çok gördü, ama sen razı gelirsin herhalde" dedi.

"Efendim" diye cevap verdi köpek, "Bu mu senin isteğin? Düşünsene, ne
kadar yürüyeceğim ben! Buna ayaklarım dayanmaz; onca zaman havlayınca
önce ses tellerim bozulur; ağzımda ısıracak diş kalmaz ve bana bir
köşeye çekilip ona buna hırlamaktan başka bir iş düşmez!"

Tanrı ona hak verdi ve yaşam süresini on iki yıl olarak saptadı.

Derken maymun çıkageldi. "Sen herhalde otuz yıl yaşamak istersin, değil
mi?" diye sordu Tanrı. "Senin eşek ve köpek gibi çalışmaya ihtiyacın
yok nasılsa."

"Ah, efendim" diye cevap verdi maymun. "Öyle gözüküyorsa da durum
bambaşka. Gökten darı yağsa kaşığım yok! Hep komik şeyler yapmak
zorundayım, insanlar gülsün diye hep suratımı çarpıtmam gerek. Bana bir
elma atsalar, ısırıyorum, ama ekşi! O oyunlarımın arkasında ne üzüntüler
saklı halbuki! Buna otuz yıl dayanamam ben."

Tanrı ona acıdı ve on yıllık bir ömür biçti.

En sonunda insanoğlu geldi: sevinçliydi, sapasağlamdı, taptazeydi; ömür
süresi biçmesi için Tanrı'ya rica etti.

"Sen otuz yıl yaşa" dedi Tanrı, "Yetmez mi?"

"Bu çok kısa bir zaman" diye haykırdı insanoğlu. "Bir ev yapıncaya
kadar ve içine girip kendi sobamla ısınıncaya kadar, ağaç dikip onların
meyvesini toplayıncaya kadar ve tüm bunlara sevinirken... bu zaman
yetmez ki! N'olur Tanrım, benim yaşam süremi biraz uzat!"

"Sana eşeğin on sekiz yılını vereyim" dedi Tanrı. "Buna köpeğin on
iki yılını da katayım."

"Yine yetmez!"

"Peki, maymunun on yılını da bunlara ekleyeyim" dedi Tanrı.

İnsanoğlu çekip gitti, ama memnun kalmamıştı. Sonuçta ona yetmiş yıllık
bir ömür biçildi. İlk otuz yılı tam yaşanacak çağdı, ama çabuk geçti. O
süre içinde sapasağlamdı, neşeliydi, şevkle çalıştı ve yaşamaktan zevk
aldı. Onu takip eden on sekiz yıl -ki eşeğin yıllarıydı bu- ona zor
geldi; dert derdi kovaladı. Eşek gibi çalıştı, başkalarını besledi; onca
çalışmasına karşın dayak yediği oldu. Daha sonra köpekler gibi bir
köşeye çekilip homurdandı durdu; ağzında ısıracak dişleri bile kalmadı.
O günler de geçtikten sonra maymunun zamanını üstlendi ve çocukların
maskarası oldu.
