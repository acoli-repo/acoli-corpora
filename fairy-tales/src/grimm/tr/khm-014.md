# author: Gebrüder Grimm
# source: tbc
# url: https://www.grimmstories.com/tr//grimm_masallari/ip_egiren_kadinlar
# note: copyright of translation tbc

## İp Eğiren Kadınlar 

Bir zamanlar bir kız vardı; o kadar tembeldi ki, hiç iplik bükmek
istemiyordu. Annesi ne söylerse söylesin kız bildiğini okudu. Sonunda
annesi çok öfkelendi, sabrı tükendi ve ona dayak attı. Kız sesli sesli
ağlamaya başladı. Tam o sırada oradan kraliçe geçmekteydi; onun
ağlamasını işitince durdu ve kadına, kızını niye dövdüğünü sordu, çünkü
sesi ta sokaktan duyulmuştu!

Kadın anlaşılan kızının tembelliğini söylemekten utandığı için şöyle
dedi: "Onu ip eğirmekten bir türlü vazgeçiremiyorum; hiç durmadan iplik
bükmek istiyor. Oysa onca keteni buraya getiremeyecek kadar fakirim
ben!"

Kraliçe, "Ben iplik çekerken çıkan sese bayılırım, hele o tekerleğin
tıkırtısına! Kızını bana ver, onu saraya götüreyim; bende keten bol,
istediği kadar iplik çeksin" diye cevap verdi.

Kadın bu işe çok sevindi ve razı oldu. Kraliçe kızı yanına aldı. Saraya
varınca ona tavanına kadar keten dolu üç oda gösterdi ve "Hadi bakalım,
bunlardan iplik çek; hepsini bitirirsen seni en büyük oğlumla
evlendiririm. Sen fakirsin, ama ben buna aldırış etmiyorum; senin
zindeliğin ve çalışkanlığın düğün çeyizi yerine geçecek" dedi.

Kız için için çok korkuyordu, çünkü ip eğirmeyi beceremiyordu; ayrıca bu
iş üç yüz yıl sabahtan akşama kadar çalışsa yine bitmezdi!

Tek başına kaldığında ağlamaya başladı, böylece elini hiçbir şeye
değdirmeden üç gün geçti. Üçüncü gün kraliçe çıkageldi, hiç ip eğirmemiş
olduğunu görünce şaşırdı; ama kız annesinden ayrılmış olmanın
üzüntüsüyle işe daha başlamadığını söyleyerek özür diledi.

Kraliçe buna göz yumdu, ama giderken, "Yarın işe başla ama" dedi.

Kız yalnız kaldığında ne yapacağını bilemedi, bir çare aramanın üzüntüsü
içinde pencerenin önünde durdu. Derken üç cadının gelmekte olduğunu
gördü. Birinin sağ ayağı aynen ördeğinki gibiydi ve düztabandı; öbürünün
alt dudağı nerdeyse çenesine değiyordu; üçüncüsünün de başparmağı öyle
genişti ki, neredeyse yamyassıydı. Üçü de pencerenin önüne gelip durdu;
kıza ne derdi olduğunu sordular. O da içine düştüğü durumu anlattı;
kadınlar ona yardım etmeye karar verdiler:

"Bizi düğüne davet eder ve bizden utanmazsan, hatta teyzelerin
olduğumuzu söylersen, tezgâhının başına geçer ve en kısa zamanda
ketenlerin ipliğini çekeriz" dediler.

"Bunu seve seve yaparım! Hadi hemen içeri girin ve işe başlayın" diye
cevap veren kız, bu üç acayip cadıyı içeri alarak ilk odaya soktu,
onlara oturup iplik çekebilecekleri bir yer ayarladı. Biri ip eğirmeye
başlayarak çıkrığın pedalına bastı, öbürü ipliği nemlendirdi, üçüncü de
onu parmağıyla bükerek üzerine vurmaya başladı. Ne kadar çok vurursa
iplik bir o kadar inceliyordu.

Kız üç kadından kraliçeye hiç bahsetmedi ve zaman zaman gösterdiği iplik
yığınları nedeniyle ondan bol bol övgü aldı.

İlk oda boşaldıktan sonra kadınlar İkinciye, oradan da üçüncüye geçerek
işlerini bitirdiler. Kızla vedalaşırken de ona, "Bize verdiğin sözü
unutma! Bu senin şansın olacak" dediler.

Kraliçe oda dolusu çekilmiş iplikleri görünce düğüne karar verdi. Damat
böylesine çalışkan ve becerikli bir eşi olacağı için sevindi ve onu
övdü.

"Üç tane teyzem var" dedi kız. "Bana çok iyilikleri dokundu. Böyle
mutlu bir günümde onları unutmak istemem. İzin verin onları da davet
edeyim, benim masama otursunlar."

Kraliçeyle oğlu, "Neden izin vermeyelim ki?" dediler.

Ve şenlikler başlayınca üç kız kurusu acayip kıyafetleriyle
çıkageldiler.

Gelin, "Hoş geldiniz, sevgili teyzelerim" dedi.

Ama damat, "Bu akrabalık da nerden çıktı?" diyerek ördek ayaklı,
düztaban kadının yanma yaklaştı ve "Neden bir ayağın böyle ördek ayağı
gibi geniş?" diye sordu.

"Basmaktan" dedi kadın, "Pedal basmaktan."

Damat bu kez ikinci kadına sordu. "Alt dudağın niye o kadar sarkık?"

"İplik yalamaktan" diye cevap verdi kadın.

Üçüncü kadına, "Başparmağın niye öyle yassı?" diyen damadın aldığı
cevap şöyle oldu:

"İplik bükmekten."

Damat dehşet içinde kalarak, "Bundan böyle benim güzel karım hiç, ama
hiç ip eğirmesin" dedi.

Böylece kız iplik çekmekten kurtuldu.
