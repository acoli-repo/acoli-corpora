# author: Gebrüder Grimm
# source: tbc
# url: https://www.grimmstories.com/tr//grimm_masallari/pfriem_usta
# note: copyright of translation tbc

## Pfriem Usta 

Pfriem Usta kısa boylu, zayıf ve hiç yerinde durama- yan huzursuz bir
adamdı. Kargaburunluydu, yüzü sivilceliydi ve soluktu; kırlaşmış saçları
dağınıktı; ufacık gözleri fıldır fıldırdı. Gözünden hiçbir şey kaçmazdı;
her şeyde bir kusur bulur ve haklı çıkmaya çalışırdı. Yolda kollarını
sağa sola sallayarak yürürdü. Bir keresinde su taşımakta olan bir kıza
öyle bir çarptı ki, kova baş aşağı olarak üstünü başını ıslattı.

Silkinerek, "Aptal kız" diye seslendi. "Arkandan geldiğimi görmedin
mi?"

Mesleği kunduracılıktı; derileri dikerken kunduracı bizini öyle bir
kullanırdı ki, yara almamak için uzakta durmak gerekirdi. Hiçbir çırak
onun yanında bir aydan daha fazla kalamazdı; en iyi çalışanda bile hep
bir kusur bulurdu. Yok dikişler uymamış, yok birinin boyu daha uzun
olmuş, yok bir topuğu daha yüksek tutulmuş ya da deri iyice dövülmemiş!

Bir gün, "Dur hele" diye bağırdı çırağına. "Deri nasıl dövülürmüş
göstereyim sana" diyerek eline aldığı bir değnekle oğlanın sırtına
birkaç kere vurdu. Herkese tembel diyordu. Oysa kendisinin pek öyle uzun
boylu çalıştığı yoktu; çünkü on beş dakika olsun bir yerde devamlı
oturmuyordu.

Bir gün karısı erkenden kalkarak ocağı yaktı; bizimki yataktan
fırlayarak yalınayak mutfağa koştu.

"Evi mi yakacaksın sen? Bu ateşte öküz bile kızartılır. Odunu bedava mı
alıyorum sandın sen?" diye haykırdı.

Kazan başındaki hizmetçiler gülerek aralarında dedikodu yapmaya
başlayınca adam durumu anladı ve "İşi olmayan kazlar hep tıslar işte!
Sabun sizin neyinize? İsraf bu! Tembelliğiniz yetmiyormuş gibi bir de
ellerinizi korumak için çamaşırları sıkmak istemiyorsunuz" diye
haykırdı.

Sonra yerinden kalkarak içinde sodalı suyun olduğu kovaya bir tekme
attı; bütün mutfak su içinde kaldı.

Bir gün yeni bir ev yapılırken pencereden baktı. "Yine deniz kumu
kullanıyorlar; kurumaz ki! Bu evde kimse sağlam kalmaz; heriflere
baksana, tuğlaları nasıl diziyor! Bunun harcı da bir işe yaramaz. Çakıl
kullanmak lazım, kum değil! Bir gün bu evin başlarına yıkıldığını da
göreceğim herhalde" diye söylendi.

Yerine oturdu, birkaç dikiş attı, sonra önlüğünü yana fırlatarak
yerinden kalktı. "Dışarı çıkayım da şunların vicdanına sesleneyim
bari" dedi. Ama duvarcılarla karşılaştı.

"Bu ne be!" diye bağırdı. "Ölçüye göre çalışmıyorsunuz! Keresteler
doğru dikilmemiş ki! Tuğlalar hep yana kaymış!"

Duvarcılardan birinin elinden balyozu alarak nasıl kırılacağını
gösterdi. Sonra kerpiç dolu bir arabanın geldiğini görünce, balyozu yere
fırlattıktan sonra köylünün yanına sıçradı: "Hiç insaf yok mu sizde?"
diye bağırdı: "Bu ağır yükü kim taşır be? Zavallı hayvanlar nerdeyse
yere çökecek!" Köylü cevap vermedi. Pfriem o kızgınlıkla eve döndü. Tam
işe başlayacaktı ki, çırağı ona bir ayakkabı uzattı. "Ne oldu yine?"
diye haykırdı adam. "Ayakkabıları bu kadar geniş tutma demedim mi sana?
Kim bunu satın alır? Ayakkabı değil, sırf taban bu! Emir verdim mi
yerine getirilmeli, işte o kadar!"

"Belki haklısın usta" diye cevap verdi oğlan. "Ama bir işe yaramaz
dediğiniz bu ayakkabının derisini siz kesip çalıştınız. Demin dışarı
çıkarken tezgâhınızdan düşürdünüz, ben sadece onu yerden alıp size
uzattım. Gökten melek inse size yaranamaz!"

Pfriem Usta bir gece rüyasında öldüğünü ve cennete gittiğini gördü.
Oraya varınca kapıya olanca gücüyle vurdu. "Niye sanki şu kapıya demir
halka asmamışlar? İnsan vururken kemikleri acıyor."

Kapıyı havari Petrus açtı ve içeri girmek isteyen bu heyecanlı kişinin
kim olduğunu görmek istedi.

"Haa, siz misiniz Pfriem Usta" dedi. "Sizi içeri alayım, ama şimdiden
uyarıyorum: her zamanki âdetlerinizden vazgeçin! Cennette bulunanları
sakın paylamayın! Yoksa ceremesini siz çekersiniz!"

"Uyarıya gerek yok" diye karşılık verdi Pfriem. "Burada nasıl
davranılacağını biliyorum ben. Neyse ki, burada her şey kusursuz,
yeryüzündeki gibi değil."

Ve içeri girdi, cennetin koskocaman odalarında bir aşağı bir yukarı
gezindi. Sağına soluna bakındı; az sonra başını iki yana sallayarak
kendi kendine homurdandı. Bir kalas taşımakta olan iki meleğe baktı. O
kalası uzunlamasına değil de, enlemesine taşıyorlardı. Kendi gözündeki
merteği görmeyip karşısındakinde kusur ararcasına, "Böyle akılsız iş
olur mu?" diye düşündü ama sustu ve durumu kabullendi. "Aslında fark
etmez; ha öyle taşımışsın, ha böyle! Önemli olan, taşınması. Bakıyorum
da, hiçbir yere çarpmıyorlar" diye kendi kendisini yatıştırdı.

Az sonra iki melek daha gördü; kuyudan çektikleri suyu bir fıçıya
dolduruyorlardı. Ama fıçıda bir sürü delik vardı ve su, her delikten
dışarı akıyordu. Toprağa sanki yağmur yağıyordu! "Yahu olur mu bu iş!"
diye haykıracak oldu, ama kendini tuttu. "Belki de vakit geçirmek için
böyle yapıyorlar; hoşlarına gidiyor herhalde! Bakıyorum, cennette bile
tembellikten böyle saçma sapan işler yapıyorlar" diye mırıldandı.

Biraz daha yürüdü, derken derin bir çukura saplanmış bir araba gördü.
Yanı başında duran arabacıya: "Böyle kafasızca yüklersen böyle olur
işte! Hiç şaşmamak lazım! Ne yükledin ki?"

"Olmayacak istekler" diye cevap verdi adam. "Doğru yolu bulamadım,
ama en azından arabayı yokuşa sürdüm; herhalde beni burda böyle
bırakmazlar."

Gerçekten bir melek çıkageldi ve iki atı arabaya koştu.

"Çok iyi" dedi Pfriem. "Ama iki at, bu arabayı oradan çıkaramaz. En
az dört at lazım."

Bir başka melek gözüktü, yanında iki at vardı. Ama onları öne değil de,
arkaya koştu.

Pfriem Usta artık dayanamadı ve "Aptal!" diye haykırdı. "Ne
yapıyorsun sen orda? Hiç böyle bir şey olur mu dünyada? Araba böyle mi
kurtarılır? Sizin kafalar böyle mi çalışıyor yani?"

Daha fazla konuşmak istedi, ama cennet sakinlerinden biri, onun yakasına
yapıştı ve inanılmaz bir güçle dışarı attı.

Kapı önünde Usta, başını çevirerek bir kez daha dört kanatlı atla havaya
yükselen arabaya baktı.

İşte o anda Pfriem Usta uyandı.

"Cennette bazı şeyler gerçekten de dünyadakinden farklıymış" diye
mırıldandı. "Bazı şeyleri hoş görebiliyorsun. Ama bir arabaya hem önden
hem arkadan at koşulduğunu kim sabırla izleyebilir? Elbette, kanatları
varmış atların! Ama bunu kim, nerden bilecek? Öte yandan atların dört
ayağı varken onlara kanat takmak da büyük bir aptallık. Hadi artık
kalkayım bari! Yoksa evde herkes yanlış bir şeyler yapacak. İyi ki
ölmemişim be!"
