# author: Gebrüder Grimm
# source: tbc
# url: https://www.grimmstories.com/tr//grimm_masallari/kirpi_hans
# note: copyright of translation tbc

## Kirpi Hans 

Bir zamanlar bir köylü vardı, yeterince parası ve toprağı vardı, ama öte
yandan şansız sayılırdı. Çünkü karısıyla onun hiç çocukları olmamıştı.
Öbür köylülerle kasabaya indiğinde, çocuğu olmuyor diye hep kendisiyle
dalga geçerlerdi.

Sonunda o kadar kızdı ki, eve döndüğünde karısına, "Ben bir çocuk
istiyorum; olsun da isterse kirpi olsun" dedi.

Ve karısı bir çocuk doğurdu; ama çocuğun belden yukarısı oklu kirpi,
belden aşağısı insandı.

Karısı bu çocuğu görünce dehşet içinde kalarak, "Gördün mü ne halt
ettiğini" dedi.

Kocası, "Yapacak bir şey yok; çocuğun vaftiz edilmesi gerekir, ama ona
vaftiz babası bulamayız" dedi.

"Ona Kirpi Hans adını koyacağız herhalde, başka çaremiz yok" diye
karşılık verdi karısı.

Kilisede vaftiz edildikten sonra rahip, "Okları yüzünden her yatakta
yatamaz" dedi.

Bunun üzerine sobanın arkasına samandan bir yatak yaptılar ve Kirpi
Hans'ı oraya yatırdılar.

Çocuk anasının sütünü de ememedi; çünkü okları kadının göğsüne battı
hep.

Bu şekilde sobanın arkasında sekiz yıl boyunca yatıp kaldı. Babası artık
bıkmıştı, keşke ölse diye düşünüyordu. Ama çocuk ölmedi, hep orada
yatakaldı.

Derken bir gün şehirde büyük bir pazar kuruldu. Köylü oraya gitmek
istedi, daha önce karısına "Sana ne getireyim?" diye sordu.

"Biraz etle beyaz ekmek, ayrıca eve ne lazımsa öyle şeyler işte" dedi
kadın.

Ama hizmetçi kız bir çift terlikle uzun çorap istedi. Adam son olarak
oğluna da sordu: "Ya sen Kirpi Hans, sen ne istersin?"

Beriki, "Babacığım, bana bir gayda getir" dedi.

Neyse; köylü pazardan ev döndüğünde karısına istediği şeyleri, yani etle
beyaz ekmeği; hizmetçi kıza terliklerle çorapları verdi. Sonra da sobaya
yaklaşarak Kirpi Hans'a istediği gaydayı verdi.

Oğlan gaydayı aldıktan sonra, "Babacığım, demirciye git de benim
horozuma bir çift nal çaktır. Ben ona binip gideceğim, bir daha geri
dönmeyeceğim" dedi.

Babası ondan kurtulacağına sevindi ve horoza nal taktırdı. Bu iş
bittikten sonra Kirpi Hans ona binerek yola çıktı ve ormanda otlatmak
üzere yanına domuzlarla eşekleri de aldı.

Ormana varınca horozla birlikte büyük bir ağaca uçarak dallarından
birine tünedikten sonra domuzlarla eşekleri otlattı.

Orada yıllarca kaldı; domuz sürüsü ve eşek sürüsü öyle büyüdü ki!
Babasının bunlardan hiç haberi olmadı. Oysa Kirpi Hans ağaçta oturup hep
gayda çalıyordu ve yaptığı müzik çok güzeldi.

Günün birinde kral yolunu şaşırarak oradan geçti ve müziği işitti. Çok
şaşırdı ve uşağına gidip bakmasını ve bu müziğin nereden geldiğini
bulmasını emretti. Kendisi etrafına bakındıysa da ağaçta oturan ufak bir
hayvandan başka bir şey göremedi. Bu hayvan bir horozdu, sırtında da bir
kirpi oturmuş gayda çalıyordu.

Kral uşağına, onun neden orada oturduğunu ve saraya giden yolu bilip
bilmediğini sormasını söyledi.

Kirpi Hans ağaçtan inerek yolu göstermek istediğini söyledi. Ancak şu
şartla: Kral saraya varır varmaz kendisini ilk karşılayanı Hans'a
verecekti!

Kral şöyle düşündü: "Kabul edebilirim, Kirpi Hans nasılsa anlamaz, ben
pusulaya ne istersem yazarım."

Ve sonra mürekkep hokkasıyla tüy kalemi alarak bir şeyler karaladı. Bu
iş bittikten sonra Kirpi Hans ona sarayın yolunu gösterdi; o da sağ
salim oraya vardı.

Babasının gelmekte olduğunu ta uzaktan gören kızı o kadar sevindi ki,
krala doğru koştu ve onu öptü.

Kralın aklına Kirpi Hans geldi ve olan bitenleri kızına anlattı. Horoza
binmiş acayip bir hayvanla nasıl karşılaştığını, onun nasıl güzel gayda
çaldığını, ona sarayın yolunu sorduğunu, karşılığında da kendisini ilk
karşılayacak olanı ona vereceğine dair bir kâğıt imzaladığını, Kirpi
Hans okuma bilmediğine göre bunda bir sakınca görmediğini anlattı.

Prenses buna sevindi ve "İyi yapmışsın" dedi ve kendisinin asla oraya
gitmeyeceğini vurguladı.

Kirpi Hans hiç bıkmadan eşeklerle domuzları otlattı; neşesi hep
yerindeydi ve gaydasını çalıp duruyordu.

Derken günün birinde başka bir kral maiyetiyle birlikte oradan geçti. O
da yolunu şaşırmıştı ve saraya nasıl gideceğini bilemedi; çünkü orman o
kadar büyüktü ki! Derken uzaktan güzel bir müzik işitti; bir habercisine
bunun nereden geldiğini bulmasını emretti.

Haberci o ağacın altına vardı ve dala tünemiş horozla ona binmiş olan
Kirpi Hans'ı gördü ve ona orada ne yaptığını sordu.

"Eşeklerimle domuzlarımı otlatıyorum; ama siz ne arıyorsunuz burada?"
dedi oğlan.

Haberci ona, yollarını şaşırdıklarını söyleyerek kendilerine yol
gösterebilip gösteremeyeceğini sordu.

Bunun üzerine Kirpi Hans ağaçtan indi ve yaşlı krala, yolu
gösterebileceğini, ancak onu ilk karşılayacak olanı kendisine vermeyi
kabullenmesini ve bunu yazılı olarak vermesini istedi.

Kral "Tamam" diyerek istenilen pusulayı imzaladı. Sonra Kirpi Horoz
önden giderek ona yolu gösterdi.

Kral sağ salim saraya vardı. Avluya girdiğinde herkes çok sevindi. Onun
tek bir kızı vardı ve bu kız çok güzeldi. Babasının geldiğini görünce
hemen ona doğru koştu ve kucağına atılarak onu öptü. Sonra neden bu
kadar geç kaldığını sordu.

O da yolunu şaşırdığını, neredeyse bir daha buraya dönemeyeceğini, ama
büyük bir ormandan geçerken büyük bir ağacın dalma tünemiş bir horozun
sırtında oturan yarı insan yarı kirpi birine rastladığını, onun çok
güzel gayda çaldığını, kendisine yolu gösterdiğini, ama karşılığında,
saraya vardığında karşısına çıkacak ilk kişiyi ona vereceğine dair kâğıt
imzaladığını ve bu kişinin şimdi kendi kızı olduğunu, bu nedenle çok
üzüldüğünü anlattı.

Kız babasının hatırı için, kendisini almaya gelecek olanla gitmeyi kabul
etti.

Kirpi Hans domuzlarını otlatmayı sürdürdü; domuzlar doğura doğura bir
sürü oluşturdu ve orman domuz doldu!

Bunun üzerine Kirpi Hans orada daha fazla kalmak istemedi ve babasına
köydeki tüm ahırları hazırlamasını, isteyen herkese damızlık domuz
vereceğini bildirdi. İsteyen istediği kadar domuz kesebilecekti. Babası
bunu duyunca üzüldü, çünkü Kirpi Hans'ı çoktan öldü sanıyordu.

Kirpi Hans, horozuna bindikten sonra domuz sürüsünü köye güttü ve
herkese dağıttı. Köyde öyle bir kıyım başladı ki! Gürültüleri iki
saatlik yoldan duyabilirdiniz!

Daha sonra Kirpi Hans, "Babacığım, demirciye gidip şu horozumu bir daha
nallatıver. Ondan sonra çeker giderim, ömrüm boyunca da bir daha geri
dönmem" dedi.

Babası horozu nallattı; Kirpi Hans'ın bir daha geri dönmeyeceğine
sevinmişti.

Kirpi Hans oradan ayrıldıktan sonra ilk krallığa vardı; gaydası
yanındaydı. Ama kral avluya bir horoza binmiş gaydalı biri girerse
vurmaları için emir vermişti.

Nitekim avluya girer girmez Kirpi Hans'ın etrafı süngülü askerlerle
çevrildi. Ama o horozu mahmuzladığı gibi kapının üzerinden uçarak kralın
penceresine konuverdi. Oradan yere inerek krala yaklaştı ve ondan,
verdiği sözü tutmasını, aksi halde hem onu hem de kızını öldüreceğini
söyledi.

Kral kızını onunla birlikte gitmeye tatlılıkla razı etti. Böylece hem
kendisinin hem de babasının hayatı kurtulmuş olacaktı!

Bunun üzerine kız beyazlar giyindi; babası ona altı atın çektiği bir
fayton, para, mal ve mülk verdi.

Kız faytona bindi, Kirpi Hans da gaydasıyla onun yanında yer aldı. Kız
babasıyla vedalaştıktan sonra yola çıktılar. Kral onu bir daha
göremeyeceğini düşündü.

Ama düşündüğü gibi olmadı; şehirden biraz ayrıldıktan sonra Kirpi Hans
arabayı durdurdu. Kızın güzel giysilerini çıkarttıktan sonra onu kirpi
okuyla kanatacak şekilde yaralayarak, "Bu senin kalleşliğinin ödülü.
Evine dön; seni istemiyorum artık" diyerek onu saraya kadar kovalattı
ve kız ömrü boyunca lanetli kaldı.

Kirpi Hans horozuna bindikten sonra gaydasıyla birlikte ikinci krallığa
vardı; o krala da yol göstermişti ya!

Ancak o kral Kirpi Hans geldiği takdirde devlet büyüklerine yakışır
şekilde bir müfreze askerle karşılanarak "Çok yaşa!" sesleriyle saraya
getirilmesini istemişti.

Kralın kızı onu görünce dehşet içinde kaldı; yine de babasına verdiği
sözü düşünerek kaderine razı oldu.

Neyse, Kirpi Hans kız tarafından karşılandı. Nikâhları kıyıldı; oğlan da
kralın sofrasına oturmak zorunda kaldı. Yanına da karısını aldı, yenildi
içildi.

Akşam olup da yatağa gittiklerinde kız kocasının kirpi oklarından çok
korktu, ama oğlan ona korkmamasını, canını acıtmayacağını söyledi. Yaşlı
kraldan da, yatak odasının önüne dört tane nöbetçi koydurmasını ve orada
büyük bir ateş yaktırmasını istedi. Yatağa yatmadan önce kirpi postunu
üstünden sıyıracaktı ve aynı anda o dört kişi hemen yanına gelerek o
postu ateşe atacaklar ve tamamen yanıncaya kadar da başında
bekleyeceklerdi.

Saat gecenin on birini çaldığında oğlan yatak odasına geçti ve kirpi
postunu üzerinden sıyırarak yatağın önüne koydu. Adamlar hemen gelerek
onu alıp ateşe attılar ve iyice yanıncaya kadar da başında durdular.

Oğlan kurtulmuştu! Şimdi tam bir insan kılığında, yatakta yatmaktaydı.
Ama kömür gibi kapkaraydı, yanmıştı!

Kral ona hemen bir hekim gönderdi. Hekim onun vücudunu şifalı
merhemlerle yağladı; oğlanın teni beyaza döndü ve çok geçmeden yakışıklı
bir delikanlı çıkıverdi ortaya.

Kralın kızı bunu görünce çok sevindi ve ertesi gün neşeyle kalktılar,
yediler, içtiler.

Bu kez düğün, görkemli şekilde kutlandı. Kirpi Hans yaşlı kraldan
krallığı üstlendi.

Böylece yıllar geçti; genç kral bir gün karısıyla birlikte babasının
yanına vardı ve ona kendini tanıttı. Onun oğlu olduğunu söyledi, ama
adam inanmadı. Vaktiyle bir oğlu olduğunu, ama onun oklu kirpi gibi
doğduğunu, daha sonra da evi terk edip gözden kaybolduğunu söyledi.

Ancak oğlu ona kendini tanıtmasını bildi ve babasını yanına alarak
saraya döndü.

Bu masal burada biter,
Horoz hep bildiği gibi öter.

