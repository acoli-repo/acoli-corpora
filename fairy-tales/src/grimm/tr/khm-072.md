# author: Gebrüder Grimm
# source: tbc
# url: https://www.grimmstories.com/tr//grimm_masallari/kurt_ile_insan
# note: copyright of translation tbc

## Kurt ile İnsan 

Bir keresinde tilki kurda insanoğlunun gücünden bahsetti; hiç kimse ona
karşı çıkamazdı, eğer çıkacaksa çok kurnaz olmalıydı! Kurt, "Aklım
ermez benim; öyle birini görürsem hemen saldırırım."
"Sana yardım edeyim öyleyse" dedi tilki. "Yarın sabah bana gel, sana
bir insan gösteririm."
Kurt ertesi sabah çıkageldi. Tilki onu avcıların en çok bulunduğu bir
yere götürdü. Önce yaşlı bir askere rastladılar, "insanoğlu bu mu?"
diye sordu kurt.
"Hayır" diye cevap verdi tilki, "Bir zamanlar öyleydi." Daha sonra
okula giden bir çocuk gördüler.
"Bu mu insanoğlu?"
"Hayır, daha değil, ama ileride olacak!"
Sonunda karşılarına sırtında çiftesi ve belinde bıçağıyla bir avcı çıktı
karşılarına.
Tilki, kurda:
"İşte şu gelen, bir insan; ona saldırabilirsin, ama daha önce ben
buradan sıvışayım" dedi.
Kurt avcıya saldırdı. Onu gören adam, "Yazık ki yanıma kurşun
almamışım!" diye söylendi ve çiftesini omuzlayarak kurdun suratına bir
el ateş etti; ama fişeği sadece saçmayla doluydu.
Kurt hemen yüzünü yana çevirdi, ama korkmadan ileri doğru yürüdü. Avcı
bir daha ateş etti; kurt, acıyı hissetse de adama saldırdı. Bu kez avcı
bıçağını çekerek kurdun her iki böğrüne sapladı.
Kurt çok kan kaybederek, uluya uluya tilkinin yanma koştu.
"Ee, kurt kardeş, insanoğlunun hakkından geldin mi?" diye sordu.
"Sorma, insanoğlunun bu kadar güçlü olacağını düşünmemiştim" diye
cevap verdi kurt. "Önce omzuna astığı bir sopayı alıp onunla bana bir
şey üfledi; bu, burnumu çok kaşındırdı; sonra bir kez daha üfledi,
burnuma ufak ufak bir şeyler kaçtı; tam yanma vardığımda da vücudundan
beyaz bir kaburga kemiği çıkararak onu bana öyle bir sapladı ki,
nerdeyse ölüyordum."
"Gördün mü, hava atmakla bu iş olmuyor!" dedi tilki: "Sen hep
çizmeden yukarı çıkıyorsun."
