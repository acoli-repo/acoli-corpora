# author: Gebrüder Grimm
# source: tbc
# url: https://www.grimmstories.com/tr//grimm_masallari/dede_ile_torun
# note: copyright of translation tbc

## Dede ile Torun 

Bir zamanlar çok, ama çok yaşlı bir adam vardı. Gözlerine perde inmişti,
kulakları duymuyor, dizleri titriyordu. Sofraya oturduğu zaman kaşığı
bile tutamıyordu; çorbasını masa örtüsüne döküyor, salyaları ağzından
akıyordu.
Oğluyla gelini ondan iğrendikleri için yaşlı adamı sobanın yanında bir
yere oturttular; yemeğini toprak kâse içinde verdiler; adamın karnını
bile doyurmadılar. Adamcağız üzgün üzgün oturup kaldı, gözleri
yaşlıydı.
Bir keresinde titreyen elleri kâseyi sıkı tutamadı, kâse yere düşüp
kırıldı. Gelini çok kızdı, ama bir şey demedi, sadece içini çekti. Bu
kez ona birkaç kuruş karşılığında tahta çanak satın aldılar ve yaşlı
adam hep bu tabaktan yedi içti.
Vakit böyle geçerken, bir gün dört yaşındaki torunu, yerdeki tahta
parçalarını toplayıp bir araya getirmeye başladı. "Ne yapıyorsun sen
orada?" diye sordu babası.
"Bir yemlik yapıyorum" diye cevap verdi çocuk ve ekledi: "Ben
büyüyünce annemle babam yemeklerini bununla yesin!"
işte o anda karı koca bakıştılar ve ağlamaya başladılar. Hemen
babalarını bulunduğu köşeden alıp sofraya oturttular. Yaşlı adam o
günden sonra arada bir tabağını düşürse de hep onlarla birlikte sofraya
oturdu.
