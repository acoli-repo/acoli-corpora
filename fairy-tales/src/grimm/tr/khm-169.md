# author: Gebrüder Grimm
# source: tbc
# url: https://www.grimmstories.com/tr//grimm_masallari/siska_liese
# note: copyright of translation tbc

## Sıska Liese 

Tembellikten yerinden bile kıpırdamayan Heinz'la şişko Trine gibi
düşünmüyordu Sıska Liese. Sabahtan akşama kadar yan gelip yatıyor ve üç
çuval taşıyan eşeğin yapabileceği işi kocasına yüklüyordu. Ama bu da bir
işe yaramıyordu. Ellerinde hiçbir şey yoktu; hiçbir şey de
kazanamadılar.

O akşam yatağa yattığında, yorgunluktan elini ayağını oynatamazken
uyuyamadı: aklına bir şey takılmıştı!

Kocasına bir dirsek atarak, "Dinle, Uzun Lenz" dedi. "Ne düşündüm,
biliyor musun? Sokakta 1 gulden bulursam, 1 gulden de biri bana hediye
ederse, 1 gulden de ben borçlanırım ve sen de 1 gulden verdin mi, eder 4
gulden; bununla bir inek satın alırım."

Bu fikir adamın çok hoşuna gitti. "Sana hediye etmemi istediğin 1
guldeni nerden bulurum bilmiyorum, ama 4 guldeni bir araya getirip bir
inek satın alırsan, niyetin ne, bilmiyorum" dedi kocası. "Ama buna
sevindim. İnek bir dana doğurursa, ara sıra susadığımda ben de sütünden
içerim" diye ekledi.

"O süt senin için değil" dedi karısı. "Danayı sağdırırız ki, büyüsün
ve yağlansın; sonra da sütünü iyi paraya satarız."

"Elbette" diye cevap verdi kocası. "Ama kendimize de birazcık süt
alırız, bunun bir zararı olmaz."

"Sen inekten ne anlarsın ki? Zararı olsa da, olmasa da ben istemiyorum
işte! Yer yerinden oynasa, bir damla bile süt vermem sana. Bana bak Uzun
Lenz! Senin karnın doymak bilmez zaten. Ben o kadar çalışacağım, sen
hepsini yiyip içeceksin! Yok öyle!"

"Hanım! Kapa çeneni yoksa bir tane çakarım ha" dedi adam.

"Nee? Beni tehdit mi ediyorsun yani? Hadi ordan asma sırığı" diye
bağıran kadın, kocasının saçlarına saldırdı, ama adam yatağında
doğrularak bir eliyle Sıska Liese'nin kolunu yakalarken öbür eliyle
başını yastığa bastırdı ve kadını bağırmaya bıraktı, ta ki Liese
yorgunluktan bitkin düşüp uyuyuncaya kadar.

Kadın ertesi sabah tartışmayı sürdürdü mü, sokağa çıkıp gulden aradı mı,
aradıysa buldu mu... bilmiyorum!
