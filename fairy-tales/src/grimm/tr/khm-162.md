# author: Gebrüder Grimm
# source: tbc
# url: https://www.grimmstories.com/tr//grimm_masallari/karbeyazi_ile_gulkirmizisi
# note: copyright of translation tbc

## Karbeyazı ile Gülkırmızısı 

Fakir bir dul kadın tek başına bir kulübede yaşıyordu. Evinin önündeki
bahçede iki tane gül fidanı bulunuyordu; biri beyaz, öbürü kırmızı gül
veriyordu. Kadının iki kızı vardı ki, onlar da bu gül fidanlarına
benziyordu. Hatta birinin adı Karbeyazı, öbürünün adı Gülkırmızısı'ydı.
İkisi de o kadar dürüst, çalışkan ve iyi kızlardı ki! Yalnız Kar- beyazı
Gülkırmızısı'na göre daha sakin ve uysaldı. Gülkırmızısı hep kırlara
çıkar, çiçek toplar ve ötücü kuşlar yakalardı. Karbeyazı'ysa evde,
annesinin yanında oturur, ev işlerinde yardım eder, hiç işi olmazsa ona
kitap okurdu.

İki kardeş birbirini çok seviyordu. Sokağa çıktıkları zaman hep el ele
tutuşup yürürlerdi. Karbeyazı ne zaman, "Biz hiç ayrılmayacağız" dese
Gülkırmızısı hemen "Yaşadığımız sürece" diye eklerdi. Anneleri de
"Her şeyiniz ortak olsun" derdi. Sık sık ormana gidip çilek
toplarlardı; hiçbir hayvan onlara zarar vermezdi. Tam tersine, tavşan
lahana yaprağını onların elinden yerdi, ceylan hep yanlarında otlar,
geyik de o arada neşeli sıçrayışlar yapar, kuşlar da ağaç dallarına
tüneyerek bildikleri şarkıları söylerlerdi. Ormanda geç vakit kalsalar
bile başlarına hiç kötü bir şey gelmezdi. Karanlık basınca birbirlerine
sokularak yosunların üstünde sabaha kadar yatıp uyurlardı. Anneleri hiç
merak etmezdi.

Bir keresinde geceyi yine ormanda geçirdiler. Sabah uyandıklarında
karşılarında parlak ve beyaz giysiler giymiş bir çocuk gördüler. Çocuk
ayakta durdu, onlara dostça baktı, ama sonra hiçbir şey söylemeden
ormana daldı. Etrafa bakındıklarında kendilerinin büyük bir uçurumun
hemen kenarında olduklarını gördüler; yani birkaç adım daha atsalar,
aşağı düşmeleri işten değildi! Anneleri onun, iyi kalpli çocukları
koruyan bir melek olduğunu söyledi.

İki kardeş annelerinin evini o kadar temiz tutuyorlardı ki, içeri girip
bakmak insana zevk veriyordu.

Yazları eve Gülkırmızısı bakıyordu ve her sabah annesinin yatağına, o
kalkmadan önce, bir demet çiçek getiriyordu; demette her fidandan
koparılmış birer gül oluyordu.

Kışın da Karbeyazı sobayı yakıyor, sonra da su dolu kazanı üzerine
yerleştiriyordu. Bu kazan pirinçtendi, onu parlatmak ve altın gibi pırıl
pırıl yapmak da Karbeyazı'nın işiydi. Sonra ocak başına geçip
otururlar, anneleri de gözlüğünü takarak koca bir kitaptan öyküler
okurdu. Kızlar da bunu dinlerken iplik eğirirlerdi. Hemen yanlarında,
yerde bir kuzu yatardı; duvara yanlamasına sokulmuş bir sopada tünemiş
beyaz bir güvercin başını kanatlarına sokardı hep.

Bir akşam böyle hep birlikte otururlarken kapı çalındı. Biri içeri
girmek ister gibiydi.

Anneleri, "Gülkırmızısı, git hemen kapıyı aç. Tanrı misafiri olmalı,
herhalde yolunu şaşırdı" dedi.

Kız gidip kapının sürgüsünü yana sürerken, herhalde fakir bir adamdır
diye aklından geçirdi. Ama gelen bir ayıydı, siyah tüylü kocaman
kafasını kapıdan içeri soktu.

Gülkırmızısı haykırarak geri çekildi; kuzu meledi, güvercin kanat çırptı
ve Karbeyazı annesinin yatağının arkasına saklandı.

Ama ayı konuşmaya başladı. "Korkmayın, size bir şey yapacak değilim;
soğuktan donuyorum, yanınızda biraz ısınmak istiyorum" dedi.

"Zavallı ayı, gel şöyle ateşin yanına. Ama dikkat et, postun yanmasın"
diyen anneleri her iki kıza şöyle seslendi: "Karbeyazı, Gülkırmızısı,
gelin buraya, ayı size bir şey yapmayacak; iyi niyetliymiş!"

İki kız ağır ağır ona yaklaştı; kuzu da, güvercin de korkularını yendi.
Ayı şöyle dedi: "Çocuklar, şu üzerimdeki karları silkelesenize?"

Çocuklar ellerine geçirdikleri süpürgelerle ayının postunu kardan
temizlediler; o da ocak başına geçip keyif çıkarırken zevkle homurdandı.

Çok geçmeden kaynaştılar ve bu çaresiz misafiri ehlileştirdiler.
Elleriyle postunu çekiştirdiler, ayaklarını sırtına dayadılar, onu yerde
yuvarladılar; homurdandığı zaman sopa attılar.

Ayı bunlara seve seve katlandı. Ama kendisini çok kızdırdıkları zaman
şöyle seslendi:

Bırakın beni, çocuklar,
Karbeyazı, Gülkırmızısı!
Canımı yakıyor bazısı.

Yatma vakti geldiğinde kızlar yataklarına yattı; kadın ayıya, "Sen ocak
başında yat, dışarıda hava berbat; burada ısınırsın" dedi.

Ertesi sabah çocuklar onu dışarı bıraktı ve ayı karlar üzerinden pat pat
yürüyerek ormana daldı.

O günden sonra ayı her akşam belli bir saatte geldi, ocak başına geçti,
arada bir çocuklarla oynadı. Çocuklar ona o kadar alıştı ki! Bu koca
adam gelinceye kadar sokak kapısını hep açık tuttular.

İlkbahar gelip de her yer yeşillenince ayı bir sabah Karbeyazı'ma,
"Artık gitmem gerek, bütün bir yaz burada olmayacağım" dedi.

"Nereye gideceksin, sevgili ayı?" diye sordu kız.

"Ormana gidip hazinemi oradaki cücelerden korumam gerekiyor. Kışları,
toprak soğuk olduğu sürece o cüceler hep toprak altındadır, kazıp dışarı
çıkamazlar. Ama güneş çıkıp da toprağı ısıtmaya başlayınca hemen ortaya
çıkarlar; herkesin işine burunlarını sokarlar, hırsızlık yaparlar;
çaldıkları şeyleri toprak altındaki mağaralarına götürdüler mi onları
bir daha göremezsin" dedi ayı.

Vedalaşırken kız çok üzüldü. Kapının sürgüsünü yana çekti, ayı oradan
geçerken kapıya sürtündü ve derisinin bir parçası soyuldu. Karbeyazı
sanki altın görmüş gibi oldu, ama pek emin olamadı. Ayı hemen oradan
uzaklaştı ve çok geçmeden ağaçlar arasında kayboldu.

Bir süre sonra anneleri her iki kızı çalı çırpı toplamaları için ormana
gönderdi. Kızlar orada büyük bir ağaç gördüler; bu ağaç yere kadar
eğilmişti ve gövdesinin yakınında bir oraya bir buraya zıplayan bir şey
vardı. Bunun ne olduğunu anlamadılar, ama yanına yaklaştıklarında
buruşuk suratlı, çok uzun ve bembeyaz sakallı bir cüce gördüler.
Sakalının ucu ağacın yarıklarından birine sıkışmıştı ve cüce ipe bağlı
köpek yavrusu gibi, oraya buraya sıçrıyor ve ne yapacağını bilemiyordu.

Kızları görünce kan çanağına dönmüş patlak gözlerini onlara çevirerek
haykırdı: "Ne duruyorsunuz orda öyle! Gelip bana yardım etsenize!"

"Ne yaptın ki sen, ufaklık?" diye sordu Gülkırmızısı.

"Aptal, kaz kafalı, sen de" diye cevap verdi cüce: "Yemek pişirmek
için ufak bir parça odun kesecektim sadece. Evde biri var, pek yemek
yemiyor; sizler gibi arsız değil o. Kamayı tam yerine sokup
yerleştirdim, ama uğursuz ağaç birden devriliverdi, o güzel ve bembeyaz
sakalımı kurtaramadım; oraya sıkıştı kaldı, ben de bir yere gidemiyorum
işte! Sizler de utanmadan gülüyorsunuz bana! Çok ayıp! Çok çirkin!"

Her iki çocuk, cücenin sakalını kurtarmak için ne kadar uğraştılarsa da
başaramadılar; öyle bir sıkışmıştı ki!

"Ben gidip yardım getireyim" dedi Gülkırmızısı.

"Ne koyun kafalıymışsınız be" diye homurdandı cüce: "Ne diye adam
getireceksiniz? Siz ikiniz yetersiniz; aklınıza hiç mi başka bir şey
gelmiyor?"

"Dur bakalım, sabırlı ol" dedi Karbeyazı. "Ben bir çare buldum!"

Böyle diyerek cebinden çıkardığı makasıyla cücenin sakalının ucunu
kesti.

Cüce serbest kalır kalmaz ağacın köküne sıkışıp kalan bir zembili çekip
aldı; bunun içi altın doluydu! Onu sırtladıktan sonra kendi kendine
şöyle homurdandı: "Küstahlar! O güzelim sakalımı nasıl da kestiler!
Lanet olsun!"

Ve çocukların yüzüne bile bakmadan çekip gitti.

Daha sonra Karbeyazı ile Gülkırmızısı balık avına çıktılar. Dere
kenarına vardıklarında suya sıçramaya çalışan koskoca bir çekirge
gördüler. Yanına yaklaştılar ve cüceyi tanıdılar.

"Nereye böyle?" diye sordu Gülkırmızısı, "Yoksa suya mı
atlayacaksın?"

"Enayi miyim ben?" diye haykırdı cüce. "Görmüyor musunuz, şu lanet
olası balık beni suya çekmek istiyor!"

Daha önce cüce orada oltasıyla balık avlarken birden rüzgâr çıkmış ve
sakalını oltasına dolamıştı. Derken koskoca bir balık çıkagelmiş ve onu
sakalından yakalamıştı. Bizim yaratık gitgide güçsüzleşmiş ve balık
kumandayı ele almıştı. Cüce çimenlere ve sazlıklara ne kadar sarıldıysa
da yararı olmadı. Balık ne yaptıysa ona uymak zorunda kaldı. Bu arada
sakalı iyice oltaya dolandı. Kızın başka çaresi kalmadı. Cebinden
çıkardığı makasıyla cücenin sakalını kesti; bu arada kendi saçından da
biraz kesiverdi.

Cüce haykırdı: "Küstahlar, güzel yüzümü mahvettiniz. Önce sakalımın
ucunu daha sonra da en güzel kısmını kestiniz! Ben şimdi nasıl hanımın
yüzüne bakacağım? Hadi, tabanları yağlayın şimdi!"

Ve sazların arasındaki içi inci dolu zembilini sırtladığı gibi oradan
uzaklaştı ve bir kayanın arkasında kayboldu.

Derken günün birinde anneleri iki kızı iğne, iplik, sicim ve şerit satın
almak üzere şehre gönderdi. Yolları bir otlaktan geçti, ama burada her
yere taş atılmıştı. Derken havada uçmakta olan kocaman bir kuş gördüler.
Bu kuş ağır ağır tepelerinde uçtu, sonra gittikçe alçaldı ve
kayalıklardan birine iniverdi. Ardından korkunç bir çığlık duyuldu.
Hemen oraya koştular ve bir kartalın bizim cüceyi yakalayıp havaya
kaldırmaya çalıştığını gördüler.

Her iki kız cüceye acıdıkları için kartalla mücadele ettiler, sonunda
kuş avını bırakıp cırtlak sesle bağırarak kaçtı.

Cüce, "Biraz dikkat etsenize be! İnce ceketimi delik deşik ettiniz! Ne
sakar yaratıklarsınız siz" diye bağırdı.

Sonra içi kıymetli taşlarla dolu zembilini sırtlayarak kayalıklar
arasında kayboldu, mağarasına gitti.

Kızlar onun nankörlüğüne alışıktılar zaten. Yollarına devam ettiler,
şehirde alacaklarını aldılar. Eve dönerken yine o otlağa vardıklarında
cüceyi gördüler. Temiz bir zemine zembilindeki tüm kıymetli taşları
boşaltmıştı; günün bu geç saatinde kimsenin oraya gelmeyeceğini ummuştu.

Akşam güneşi kıymetli taşların üstüne vurmuştu; hepsi çeşitli renklerde
pırıl pırıl parlamaktaydı. Çocuklar durup bunu seyretti.

Cüce, "Ne duruyorsunuz orda, aval aval bakıyorsunuz be?" diye
haykırdı. Kül rengi suratı kızgınlıktan kıpkırmızı kesilmişti. Tam küfür
etmeye hazırlanıyordu ki, arkasında bir homurtu işitti; ormandan siyah
bir ayı çıkmıştı!

Cüce o kadar korktu ki, yuvasına kaçamadı, çünkü ayı o tarafta
duruyordu.

Cücenin ödü koptu ve "Sevgili Ayı Bey, nolur acı bana. Sana bütün
servetimi vereyim. Bak, şurda yatan taşlara bak! Bunlar dünyanın en
güzel ve en kıymetli taşları. Benim hayatımı bağışla, zaten ufacık
biriyim; dişinin kovuğunu bile doldurmam. Bak şurda iki tane kız var,
tam senin dişine göre; onları ye sen" dedi.

Ayı onun lafına aldırmadı ve bu kötü kalpli yaratığa bir pençe attı;
cüce bir daha kıpırdamadı.

Kızlar kaçmaya kalkışınca ayı arkalarından seslendi: "Karbeyazı,
Gülkırmızısı, korkmayın, durun. Ben de sizinle gelmek istiyorum."

Kızlar o zaman onun sesini tanıyıp durdular.

Ayı onların yanına yaklaşınca birden postu yere düştü altın giysiler
içinde yakışıklı bir delikanlı çıktı karşılarına.

"Ben bir prensim" dedi oğlan. "Benim hazinemi çalan şu imansız cüce
beni ormanda dolaşan bir ayıya dönüştürdü. Bu büyüden kurtulabilmem için
onun ölmesi gerekiyordu. Şimdi cezasını buldu işte!"

Karbeyazı onunla evlendi, Gülkırmızısı da onun erkek kardeşiyle evlendi.
Cücenin mağarasında sakladığı hazineyi paylaştılar.

Yaşlı anaları çocuklarının yanında daha uzun yıllar mutlu yaşadı.

Kadın bahçedeki gül fidanını penceresinin önüne dikti ve onlardan her
yıl yeni güller aldı: Beyaz ve kırmızı.
