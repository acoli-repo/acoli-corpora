# author: Gebrüder Grimm
# source: tbc
# url: https://www.grimmstories.com/tr//grimm_masallari/frieder_ile_katherlieschen
# note: copyright of translation tbc

## Frieder ile Katherlieschen 

Frieder adında bir adam vardı; karısının ismi de Katherlieschen'di.
Güzel bir yuva kurmuşlardı. Bir gün Frieder, "Ben şimdi tarlaya
gidiyorum, dönüşte sofrada kızarmış et olsun, biraz da içecek bir şey"
dedi. "Git kocacığım, git sen" dedi kadın. "Ben gerekeni yaparım."
Yemek vakti geldiğinde bacadan islenmiş et çıkararak onu tavaya
yerleştirdi, biraz tereyağı koyarak ateşe oturttu. Et kızarmaya ve
cızırdamaya başladı. Katherlieschen başında durdu, tavayı tutarken aklı
başka yere takıldı. "Et kızarırken kilere inip fıçıdan bira çekeyim
bari" diye söylendi. Tavayı bırakıp bir kap alarak kilere indi ve bira
çekti. Bira kabını doldurmaya başladı.
Nasıl dolduğunu seyrederken aklına başka bir şey geldi. "Hay Allah,
köpeği bağlamayı unuttum, sakın eti tavadan çalmasın! Yani bir o
eksikti!" diyerek merdivenlerden yukarı koştu. Ama hayvan eti alıp
götürmüştü.
Katherlieschen boş durur mu? Onun peşine takılarak tarlaya kadar
kovaladı, ancak köpek ondan daha hızlıydı. Eti ağzından bırakmadı, sonra
da onu toprağa gömdü. "Olan oldu" diye söylenen Katherlieschen
koşmaktan yorulmuştu; biraz serinlemek için dinlendi. Bu sırada fıçıdan
akan bira, kabı doldurmuş ve sonra da fıçı boşalana kadar kilere
akmıştı.
Katherlieschen daha merdiven başındayken gördü bunu. "Eyvah!" dedi,
"Ne yapsam da Frieder fark etmese!"
Bir süre düşündü, derken aklına çatı katında son kermesten kalma bir
çuval un olduğu geldi; onu alıp biranın üzerine serpebilirdi. "Sakla
samanı, gelir zamanı derler ya" diye kendi kendine konuştu. Sonra
çuvalı aşağıya indirerek unu her tarafa serpti. İşini bitirdiğinde de
marifet yapmış gibi çok sevindi. "Kiler tertemiz oldu!" diye düşündü.
Öğle vakti Frieder eve döndü ve "Ee hanım, neler yaptın bakalım?" diye
sordu.
"Ah Frieder'ciğim" diye cevap verdi, "Sana et kızartacaktım ya, yanı
sıra gidip bira alayım derken köpek eti kaptı, onun peşine düşeyim
derken bira taştı. Birayı unla kurutayım derken testiyi devirdim, ama
merak etme kiler yine kupkuru."
"Katherlieschen, Katherlieschen, bunu yapmamalıydın! Eti kaptırdın,
fıçıdaki birayı akıttın, en güzel unumuzu da üzerine döktün!" dedi
Frieder.
"Ama Frieder'ciğim, böyle olacağını bilmiyordum, keşke bana
söyleseydin!" dedi.
Adam şöyle düşündü: "Karın böyle işte, her şeyi ona göre hesap et!"
Bir gün çok para kazandı ve onu altına çevirdi. "Bak bunları gördün mü?
Sarı, çil çil. Hepsini şu kaba koyup ahırdaki yemliğin altını kazıp
oraya saklayacağım. Ama sen sakın oraya gitme, yoksa karışmam haa!"
dedi karısına.
"Hayır Frieder'ciğim, kesinlikle gitmem!"
Frieder evden ayrıldıktan sonra köye hırdavatçılar geldi, topraktan
yapılma çanak çömlek satıyorlardı. Genç kadınla pazarlığa oturdular.
"Bakın, benim param yok, hiçbir şey satın alamam. Ama sarı, çil çil
isterseniz size satayım" dedi kadın.
"Sarı çil çil mi? Neden olmasın? Şunu bir görsek?"
"Ahıra gidin, yemliğin altına bakın, biraz kazın, onları orada
bulacaksınız. Ben gelmeyeyim, benim oraya girmem yasak."
Hırdavatçılar oraya gidip altınları buldular ve onu aldıkları gibi kaçıp
gittiler. Onca çanak çömleği de orada bıraktılar.
Katherlieschen yeni çanak çömleğe de ihtiyacı olabileceğini düşündü, ama
mutfakta hiçbir eksiği yoktu. Bu yüzden onları süs olarak evin
etrafındaki çit kazıklarına geçirdi.
Frieder eve dönüp de bu süsleri görünce, "Katherlieschen, neler yaptın
sen?" diye sordu.
"Onları satın aldım, daha doğrusu yemliğin altındaki çil çillerle
değiştirdim; oraya kendim gitmedim, hırdavatçılar bulup aldı" dedi
kadın.
"Ah be kadın, ne yaptın sen! Onlar çil çil falan değil, saf altındı!
Yani tüm servetimiz! Keşke böyle yapmasaydın!" diye söylendi kocası.
"Yaa, bilmiyordum, keşke bana söyleseydin!"
Katherlieschen bir an durdu, düşündü ve sonra, "Dinle Frieder'çiğim, o
altınları bulmak için hırsızların peşine takılalım" dedi.
"Gel o zaman, bir deneyelim. Ama yanına tereyağıyla peynir al, yolda
yeriz."
"Olur Frieder'ciğim, hemen alayım!"
Yola çıktılar, Frieder daha güçlü olduğu için önden gitti, karısı da
ardından yürüdü. "Böylesi daha iyi, dönüşte ben önde olmuş olurum"
diye düşündü.
Derken her iki tarafı derin birer uçurumla çevrili bir dağa geldiler.
"Şuna bak, zavallı yeryüzünü nasıl da yarmışlar, mahvetmişler ve iki
yandan bastırmışlar! Bu artık asla iflah olmaz!" diyen Katherlieschen
dağa acıdı ve tereyağını çıkararak sağ ve sol tekerlekleri toprağı
yaralamasın diye yağladı! Böylesi- ne bir acıma duygusu içinde öne doğru
eğilirken cebindeki kaşar peyniri yere düşerek dağdan aşağı yuvarlandı.
"Ben bu yolu bir kez yürüdüm, bir daha aşağı inmem, bu inip onu alsın"
diyen Katherlieschen ikinci tekerlek kaşarı bu kez kendisi yuvarladı.
Peynirler geri gelmeyince üçüncü tekeri de yuvarlarken, "Belki yalnız
çıkmak istemezler, başkalarını beklerler" diye geçirdi aklından.
Ama üç teker peynir de geri gelmeyince, "Ne oldu, anlamadım gitti.
Belki de üçüncü peynir yolu bulamadı ve şaşırdı. Dördüncüyü göndereyim
de onlara seslensin bari" diye düşündü.
Ama dördüncü de üçüncüden daha iyisini yapamadı. Bunun üzerine
Katherlieschen çok kızdı, beşinciyi ve akıncıyı gönderdi ki, bunlar
sonuncusuydu. Bir süre öylece durdu, kulak kabarttı, ama peynirler bir
türlü geri gelmedi.
"Cehenneme kadar yolunuz var, sizi daha fazla bekleyecek değilim! Ben
gidiyorum, isterseniz peşimden gelin, sizin bacaklarınız daha güçlü
ya!"
Katherlieschen yola koyularak Frieder'e yetişti; adam karnı acıktığı
için onu beklemişti.
"Ver bakalım evden getirdiklerini!" dedi adam.
Kadın ona kuru ekmek uzattı.
"Tereyağıyla peynir nerde?" diye sordu kocası.
"Ah Frieder'ciğim, tereyağıyla yolu yağladım, peynirler nerdeyse
gelir; birini düşürdüm, öbürlerini de birer birer peşine saldım, onu
çağıracaklar!"
"Bunu yapmamalıydın Katherlieschen. Yolu yağladın, peynirleri de dağdan
aşağı yuvarladın demek!"
"Yaa kocacığım, keşke daha önce söyleseydin!"
Kuru ekmeği birlikte yediler.
"Katherlieschen, buraya gelirken eve göz kulak oldun mu, sokak kapısını
kapadın mı?" diye sordu Frieder.
"Hayır Frieder'ciğim, keşke daha önce söyleseydin!"
"O zaman git bak bakalım ev ne halde? Gelirken de yiyecek bir şeyler
getirmeyi unutma. Ben seni burada bekleyeceğim."
Katherlieschen eve döndü ve "Frieder'cik başka bir şey yemek istiyor,
tereyağı ve peynir hoşuna gitmedi herhalde. Ona bir çıkın dolusu tayınla
içecek olarak sirke götüreyim bari" diye düşündü. Sonra da kapının üst
kısmını sürgüledi, ama alt kısmını rezelerinden çıkarıp sırtladı, bu
kapıyı güvenceye alırsa ev de güvencede olmuş olur diye düşündü.
Yola çıktıktan sonra da hiç acele etmedi ve "Bu arada Frieder'cik canı
istediği kadar dinlenir!" diye söylendi.
Yanına vardığında ona şöyle dedi: "Frieder'ciğim, kapıyı alıp
getirdim, onu güvenceye sen al!"
"Nasıl bir kadına çattım Tanrım! Kapının altını açık bırakıyor, herkes
içeri girsin diye; üstünü de sürgülüyor! Artık tekrar eve gitmek için
çok geç, ama madem buraya getirdin kapıyı sen taşı!"
"Kapıyı taşırım ben Frieder'ciğim! Ama tayınlarla sirke bana ağır
gelecek, onları kapıya asayım da o taşısın!"
Daha sonra ormana giderek hırsızları aradılar, ama bulamadılar. Hava
kararınca bir ağaca çıktılar; niyetleri orada gecelemekti. Tam o sırada,
onu bunu aşıran hırsızlar yanlarında neyi götürüp neyi atacaklarını
saptamak için Frieder ile Katherlieschen'in üzerine çıktıkları ağacın
dibine yerleştiler. Bir ateş yaktıktan sonra mallarını paylaştılar.
Frieder ağacın arka tarafından inerek taş topladı, sonra onları yukarı
taşıdı. Bunları aşağı fırlatarak hırsızları öldürecekti! Ama hiçbirini
isabet ettiremedi.
"Rüzgâr çıktı, kozalaklar yere düşüyor" dedi hırsızlar.
Katherlieschen'in hâlâ sırtında taşımakta olduğu kapı sırtını acıtınca,
buna tayınların neden olduğunu düşündü ve "Frieder'ciğim, ben bunları
aşağı atacağım" dedi.
"Hayır Katherlieschen, şimdi olmaz, yoksa yerimizi bulurlar!"
"Ama Frieder'ciğim, bunlar canımı çok acıtıyor!"
"At hadi bakalım!"
Tayınlar ağaç dallarından yuvarlanınca aşağıdakiler şöyle dedi: "Kuşlar
kafamıza ediyor!"
Bir süre sonra kapı iyice baskı yapınca Katherlieschen "Ah
Frieder'ciğim, şu sirkeyi de dökeyim bari!" dedi.
"Olmaz Katherlieschen, yoksa bizi ele verirsin!"
"Ama canım çok yanıyor!"
"Hadi dök bakalım!"
Kadının döktüğü sirke adamların üstüne sıçrayınca aralarında şöyle
konuştular: "Çiğ erimeye başladı, baksana damlaları üzerimize
düşüyor!"
"Sakın benim canımı acıtan kapı olmasın?" diye düşündü Katherlieschen
ve "Frieder'ciğim, kapıyı aşağı atacağım!" dedi.
"Hayır Katherlieschen, şimdi olmaz, yoksa yerimizi bulurlar!"
"Ah Frieder'ciğim, canım çok yanıyor ama!"
Frieder içerledi ve "Ee hadi at bakalım!" dedi.
Kapı büyük bir gürültüyle aşağı yuvarlandı. Herifler bu kez, "Şeytan
ağaçtan iniyor!" diyerek her şeyi orada bıraktıkları gibi kaçıp
gittiler.
Ertesi sabah erkenden karı koca ağaçtan aşağı indiler ve altınlarını
bularak eve götürdüler.
Eve vardıklarında "Hadi bakalım Katherlieschen, tembelliği bırakıp
bugün çalış bakalım" dedi Frieder.
"Olur Frieder'ciğim, tarlaya gidip ürünleri kesip toplamak
istiyorum."
Tarlaya vardığında kendi kendine, "Kesmeden önce yemek yesem mi, yoksa
biraz kestirsem mi? Hadi önce yemek yiyeyim daha iyi" diye söylendi.
Önce yemek yedi, ama sonra üzerine ağırlık bastı ve ürünleri kesmeye
başladı. Ama sanki rüyadaymış gibi kesti, kesti; bu arada kendi
elbisesini, önlüğünü, bluzunu ve etekliğini de kesti.
Derin bir uykudan uyandığında yarı çıplaktı. Yine kendi kendine
söylendi: "Bu ben miyim? Yoksa ben değil miyim? Hadi canım, bu ben
değilim!"
Böyle diye diye gece yarısı oldu. Katherlieschen hemen köye koştu ve
kocasının penceresini tıkırdatarak, "Frieder'ciğim!" diye seslendi.
"Ne var canım?"
"Bu giysinin içindeki Katherlieschen mi, bilmek istiyorum."
"Evet, evet" diye cevap verdi kocası. "Katherlieschen'in ta kendisi.
Ama artık yatsın, uyusun!"
"İyi, demek eve gelmişim!" diyerek oradan uzaklaştı kadın. Dışarıda
hırsızlara rastladı, herifler yine bir şey çalacaktı. Onların yanına
yanaşarak, "Ben size yardım edeyim" dedi.
Adamlar onun köyü iyi bildiğine emin oldukları için önerisini kabul
ettiler. Katherlieschen, her evin önüne vararak bağırıyordu: "Heey,
millet! Çalınacak bir şeyiniz var mı? Biz çalmak istiyoruz da!"
"Şu işe bak!" diye aralarında söylenen hırsızlar onu başlarından
savmak istedikleri için ona şöyle dediler: "Rahip köyün dışına pancar
ekmiş, git onları topla!"
Katherlieschen oraya giderek pancarları toplamaya başladı. Ama onları
taşımaya öyle üşendi ki! Derken bir adam çıkageldi. Durup baktı ve, "Bu
tarlayı olsa olsa şeytan allak bullak etmiştir" diye düşündü. Hemen
köye koşarak rahibe haber verdi: "Rahip efendi, rahip efendi, şeytan
gelmiş, sizin tarladaki pancarları topluyor!"
"Ama topal bacağımla oraya kadar gidip onu kovamam ki!" diye cevap
verdi rahip.
"Ben kolunuza girip size destek olayım" dedi adam.
Ve birlikte tarlaya vardılar. Onları gören Katherlieschen, yerinde
doğrularak ayağa kalkınca "Şeytan!" diye haykırdı rahip.
İki adam oradan hızla kaçtı. Bir bacağı topal rahip sağlam bacaklı
adamdan daha hızlı koşuyordu.
