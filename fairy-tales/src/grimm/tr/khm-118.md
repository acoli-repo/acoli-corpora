# author: Gebrüder Grimm
# source: tbc
# url: https://www.grimmstories.com/tr//grimm_masallari/uc_askeri_doktor
# note: copyright of translation tbc

## Üç Askeri Doktor 

Üç askeri doktor dünya gezisine çıktılar. Mesleklerinde iyi yetiştikleri
kanısındaydılar. Bir gün, gecelemek üzere bir hana geldiler. Hancı
onlara nereden geldiklerini ve nereye gideceklerini sordu.

"Biz becerimizi herkese göstermek istiyoruz" dediler.

"Neler yapabildiğinizi bana bir gösterin bakalım" dedi hancı.

Birincisi, kendi elini kesip atarak yerine yenisini takabileceğini
söyledi. İkincisi, kendi kalbini söküp çıkararak ertesi gün yine yerine
yerleştirebileceğini savundu; üçüncüsüyse, kendi gözlerini oyarak
çıkardıktan sonra onları yine yerlerine takacağını iddia etti.

"Bunları yapabilirseniz sizlerin uzman olduğuna inanırım" dedi hancı.

Uç doktorun yanında her yarayı iyileştiren bir merhem vardı, onu bir
şişe içerisinde saklıyor ve hep yanlarında taşıyorlardı.

Neyse, üç doktor, dedikleri gibi, kendilerine ait olan eli, kalbi ve
gözleri kesip çıkardıktan sonra hepsini bir tepsiye koyarak saklaması
için hancıya verdiler. Hancı da tepsiyi, dolaba koyması için hizmetçi
kıza verdi.

Ama hizmetçi kızın gizli bir aşığı vardı, o da askerdi.

Hancı da tüm müşterileri de uykuya yattıktan sonra bu asker çıkageldi;
karnı acıkmıştı. Hizmetçi kız dolabı açarak yemek için bir şeyler
aldıktan sonra sevgilisiyle birlikte sofraya oturdu ve muhabbete daldı.
Ama aşk başına vurduğu için dolabı kapamayı unuttu.

Onlar öylece oturmuş konuşurken bir aksilik olacağını hiç düşünmediler.
Derken içeriye bir kedi sızdı ve açık dolabı görünce içindeki eli, kalbi
ve gözleri alarak dışarı kaçtı.

Asker yemeğini bitirdikten sonra kız bulaşık yıkadı ve dolabı kilitlemek
istediğinde kapısının açık kaldığını ve hancının kendisine verdiği
tepsinin de bomboş olduğunu gördü.

Çok korktu ve sevgilisine, "N'apıcam ben şimdi! El gitmiş, kalp
gitmiş, gözler de gitmiş! Bunun hesabını yarın ben nasıl vereceğim?"
dedi.

"Ses çıkarma! Ben sana yardım edeceğim" dedi asker. "Dışarıda bir
hırsızı asmışlar, onun bir elini keserim. Hangi eldi?"

"Sağ el" diyen kız ona keskin bir bıçak verdi. Adam zavallı mahkumun
sağ elini keserek kıza geri getirdi. Ondan sonra kediyi yakalayarak onun
gözlerini çıkardı. Şimdi sıra kalbe gelmişti

"Siz et kesmediniz mi? Kilerde domuz eti yok mu?" diye sordu.

"Var" dedi kız.

"İyi o zaman" diyen asker kilere indi ve bir domuz kalbi alıp getirdi.
Kız hepsini bir tepsiye koyduktan sonra onu dolaba yerleştirdi.
Sevgilisiyle vedalaştıktan sonra gidip uyudu.

Ertesi sabah üç asker kıza içinde el, kalp ve gözlerin bulunduğu tepsiyi
getirmesini söylediler.

Kız tepsiyi dolaptan alıp getirdi; birinci doktor, hırsıza ait olan eli
sabunla sıvazladı ve kendi koluna yerleştirdi; sanki aslı gibiydi!

ikinci doktor kedi gözlerini alarak kendi göz çukurlarına yerleştirip
merhemle sıvadı; tıpkı eskisi gibi oldu.

Üçüncü doktor da domuz kalbini kendine taktı.

Hancı bakakaldı; ömründe böyle bir şey görmemişti! Onların adını her
yerde duyuracak ve herkese onları önerecekti!

Üç asker ödeme yaptıktan sonra yola çıktılar.

Böyle giderlerken domuz kalbi takılı olan, onlardan ayrılıp tıpkı
domuzların yaptığı gibi bir köşede burnuyla orayı burayı koklamaya
başladı. Öbürleri onu ceketinin ucundan yakalamak istediler, ama
başaramadılar; o her defasında ellerinden kurtularak hep çöplüklere
koştu.

İkincisi de bir acayip davrandı; gözlerini ovuşturarak:

"Arkadaşlar, bu ne yahu? Bunlar benim gözlerim değil, hiçbir şey
görmüyorum; bana destek olun da düşmeyeyim" dedi.

Zar zor akşamı ettiler ve başka bir hana geldiler. Hep birlikte içeri
girdiler. Bir köşede zengin bir adam oturmuş, masada para saymaktaydı.
Hırsız eli takılan adam ona yaklaşarak bir eliyle kolunu çekiştirirken
öbür eliyle bir avuç para alıp cebine attı.

Müşterilerden biri bunu görünce, "Hey, arkadaş, sen ne yapıyorsun
orada? Çalmak çok ayıp, utan" dedi.

"Yahu, ne yapayım! Avucum kaşınıyor, istesem de istemesem de elime
mutlaka para geçmeli! Yani benim elimde değil bu" diye cevap verdi
asker.

Ondan sonra yatmaya gittiler, ama yatar yatmaz etraf öyle karardı ki,
göz gözü görmez oldu.

Bir ara takma gözlü uyanarak, "Arkadaşlar, şurada gezinen beyaz fareyi
gördünüz mü?" diye sordu. Diğer ikisi yataklarında doğruldularsa da bir
şey göremedi.

Bunun üzerine takma gözlü, "Biz normal değiliz, bu taktıklarımız kendi
organlarımız değil! Öbür hancıya gidelim, herif bizi dolandırdı" dedi.

Ve ertesi sabah o hana gittiler ve hancıya asıl organlarını geri
alamadıklarını, onların yerine kendilerine bir hırsız eli, kedi gözleri
ve domuz kalbi verildiğini anlattılar.

Hancı bunda kızın kabahati olduğunu savundu ve onu çağırmak istedi. Ama
kız onların geldiğini görünce arka kapıdan sıvıştı ve bir daha geri
dönmedi.

Bunun üzerine üç asker hancıdan tazminat olarak yüklü para istediler.
Hancı varını yoğunu verdi. Onlar da çekip gittiler. Ömür boyu yetecek
kadar paraları vardı şimdi, ama yine de onlar asıl organlarına
kavuşsalar daha iyi olurdu.
