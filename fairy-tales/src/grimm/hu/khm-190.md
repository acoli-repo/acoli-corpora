# author: Gebrüder Grimm
# source: tbc
# url: https://www.grimmstories.com/hu//grimm_mesek/a_paraszt_meg_az_ordog
# note: copyright of translation tbc

## A paraszt meg az ördög 

Volt egyszer egy eszes, furfangos paraszt, sokat lehetne mesélni a
tréfáiról, de én itt most csak a legkülönbet mondom el: azt, hogyan
tette egyszer bolonddá az ördögöt.

Úgy kezdődött a dolog, hogy a paraszt egyszer kint dolgozott napestig a
földjén. Mikor bealkonyodott, hazafelé készült, de mint jó gazdához
illik, mielőtt elindult, még egyszer körülnézett, rendben van-e minden.
Hát ahogy így vizsgálódik, mi nem akad a szemébe? Valami villódzik a
szürkületben: nagy halom parázs izzik a szántóföldje közepén. Igen
elcsodálkozott, hiszen az előbb még nem volt ott semmi. Odaballagott
megnézni, mi az.

Valódi tüzes zsarátnok volt, és egy kis fekete ördög kuporgott a
tetején.

- Csak tán nem kincsen kotlasz? - kérdezte a paraszt.

- De bizony azon - felelte az ördög -, mégpedig nagy kincsen! Több
abban az arany meg az ezüst, mint amennyit te egész életedben láttál!

- No, akkor jól van - folytatta a paraszt a beszélgetést -, a kincs az
én földemben van, tehát az enyém.

- Nem bánom, tiéd lehet - állt rá az ördög -, de csak egy feltétellel:
ha két esztendőn át nekem adod annak a felét, ami a földeden terem.
Pénzem van dugig, aranyra-ezüstre akár rá se nézzek, de a föld
gyümölcseit nagyon megkívántam.

A paraszt gondolkodott egy percig, aztán belement az üzletbe.

- Rendben van - mondta -, de hogy ne legyen vita az osztozkodásnál,
egyezzünk meg: ami a föld alatt van, az az enyém, ami meg a föld fölött,
az a tiéd.

Az ördögnek tetszett az alku, el is fogadta.

Igen ám, csakhogy az agyafúrt paraszt abban az esztendőben egyebet sem
vetett, mint répát! Mikor eljött a szedés ideje, jelentkezett az ördög a
részéért.

- Kaszát hozzak, vagy úgy téped puszta kézzel? - kérdezte a paraszt.

- Hogyhogy? - hüledezett az ördög. - A répát?

- Azt nem, csak a levelét! - mondta a paraszt. - Nem emlékszel az
egyezségre? Ami fölül van, az a levele, azt mind elviheted.

Nekiállt, s nagy vígan szedegetni kezdte a földből a szép kövér
répafejeket.

Az ördög dühösen vakarta az üstökét.

- Most az egyszer te jártál jól - füstölgött -, de jövőre nem ér a
kikötésed; jövőre fordítva lesz: ami a föld alatt van, az enyém, ami a
föld fölött, a tiéd. Megértetted?

A paraszt vállat vont, sodorított egyet a bajszán, hogy az ördög észre
ne vegye valahogy a somolygását, és ráhagyta:

- Nekem úgy is jó, legyen a kedved szerint.

Az ördög morgott valamit, s elinalt. A paraszt meg fölszántotta a
földjét, s az egészet bevetette tiszta búzával.

Mikor a gabona beért, nekiállt és mind egy szálig learatta. Épp az
utolsó kévét hányta föl a kocsijára, mikor nagy dérrel-dúrral megjelent
az ördög.

- Hohó! - kiabálta már messziről. - Hallod-e, hékás, hová viszed azt a
búzát?

- Haza, a csűrömbe - mondta a paraszt.

- Hát nekem mit hagytál? - kérdezte az ördög.

- Mindent, ami a föld alatt van - hangzott a felelet.

És az ördög nem talált mást, mint a puszta tarlót. Rettenetesen
megdühödött és egy sziklahasadékon át lerucskázott egyenest a pokol
fenekére. Így lett a furfangos paraszté a kétesztendei termés is meg a
kincs is.
