# author: Gebrüder Grimm
# source: tbc
# url: https://www.grimmstories.com/hu//grimm_mesek/a_hat_hattyu
# note: copyright of translation tbc

## A hat hattyú 

Egyszer egy király elment vadászni egy nagy-nagy erdőbe. Olyan sebesen
űzte a vadat, hogy a kíséretéből senki nem tudott a nyomában maradni.
Mikor leszállt az este, megállt, körülnézett: akkor látta, hogy
eltévedt. Megfújta a vadászkürtjét. A hang végigzengett a tájon, aztán
elhalt a lombok közt, és nem felelt rá senki. Útnak nyoma sem volt
sehol, bármerre keresgélt, csak a sokéves avar zörgött a lába alatt,
mintha soha senki nem járt volna erre.

Hanem a mély csöndben egyszer csak zörrent valami, és a homályban egy
rezgős fejű öreganyóka tűnt föl a fák közt. A király megörült, hogy
végre élő lelket lát. Megszólította, mert hát nem tudta, hogy
boszorkány.

- Kedves öreganyám, nem mutatnád meg nekem, merre jutok ki az erdőből?

- Megmutatnám, hogyne mutatnám - felelte az anyó -, csakhogy annak van
ám egy feltétele; ha nem teljesíted, sose kerülsz ki a rengetegből, éhen
veszel benne.

- Mi az a feltétel? - kérdezte a király.

- Az, hogy elvedd a lányomat. Szebbet úgysem találsz nála a világon;
igazán megérdemli, hogy a feleséged legyen.

A király nem tehetett mást: mindent megígért.

- Akkor gyere velem a kunyhómba - mondta a vénség -, mindjárt nyélbe is
ütjük a dolgot.

A kunyhóban már várta őket a lánya. Mosolyogva, szívesen fogadta a
vőlegényt. Igen-igen szép volt, hanem a királynak mégsem tetszett; maga
sem tudta, miért, valahányszor ránézett, mindig titkos borzadást érzett
a szívében. De a szavát már nem vonhatta vissza; kénytelen-kelletlen
nyergébe emelte a lányt, s elindult vele arrafelé, amerre az öregasszony
mutatta. Szerencsésen haza is ért a kastélyába, és másnap megtartották a
fényes lakodalmat.

Volt a királynak az első feleségétől hét gyermeke, hat fiú meg egy lány;
azokat a világ minden kincsénél jobban szerette. Most aztán attól
tartott, a mostohaanyjuk majd rosszul bánik velük, talán még kárt is
tesz bennük, Ezért egy szép napon elvitte őket a rengeteg erdő közepébe,
egy messzi kastélyba. Jó rejtekhely volt ez a gyerekeknek: messze esett
mindentől, maga a király sem talált volna rá, ha egy jó tündértől nem
kap egy varázsgombolyagot. Ha azt maga elé hajította, a fonál önként
legombolyodott, és megmutatta neki, merre kell mennie.

Most, hogy biztonságban tudta szíve kedves magzatait, a király
minduntalan látni akarta őket; ha csak tehette, ellátogatott hozzájuk.
Olyan gyakran volt távol a palotájából hogy az új királynénak végül is
feltűnt a dolog. Fúrni kezdte az oldalát a kíváncsiság, mindenáron tudni
kívánta, mi keresnivalója van annyiszor az urának egyedül az erdőben.
Megvesztegette hát a király szolgáit s azok jó pénzért mindent elárultak
neki, és még a varázsgombolyag titkát is kiadták.

Attól fogva a királyné egyebet sem csinált, mint reggeltől estig fehér
selyemből ingecskéket szabott; valahányszor az ura benézett hozzá,
mindig a varróasztalkája mellett találta. Meg is dicsérte a
szorgalmáért.

"Lám, milyen igazságtalan voltam - mondta magában. - Hogy idegenkedtem
ettől az asszonytól, pedig látni való, hogy derék, dolgos, jószívű
teremtés."

Honnét tudta volna, hogy a királyné eltanulta anyjától a
boszorkánymesterséget, és mindegyik kis ingbe belevarrt valami
varázsszert? Egészen megbarátkozott az új feleségével, és amikor egyszer
hosszabb vadászatra indult, nyugodtan hagyta rá a palota gondját. A
királyné csak ezt várta!

Alighogy az ura eltűnt a vadászokkal, kilopta a szekrényből a
gombolyagot, fogta az ingecskéket, és nekivágott az erdőnek.

A hat fiú éppen az udvaron játszott. Már messziről észrevették a guruló
gombolyagot. Azt hitték, az édesapjuk jön, és boldogan elébe szaladtak.
A királyné meglapult az egyik terebélyes fa mögött, s amikor a fiúk
odaértek mellé, mindegyikre rádobott egy inget. Azok meg, ahogy a selyem
a testükhöz ért, nyomban hattyúvá változtak, és elszálltak a
messzeségbe.

A királyné abban a hiszemben volt, hogy a királynak csak hat fia van, a
lányáról nem tudott. Mikor véghezvitte a varázslatot, egy ideig még a
hattyúk után nézett, aztán elégedetten hazatért, azt hitte, örökre
megszabadult a mostohagyermekeitől.

A hetedik gyerek, a király lánya azonban aznap nem ment le játszani a
testvéreivel az udvarra. Fönt maradt a szobájában, ablakához ült, s azon
ábrándozott, merre jár, mit csinál s mikor látogatja meg őket ismét az
édesapjuk. Onnét, az ablakából látta azután, hogyan gurul elő a
varázsgombolyag, hogyan változtatják hattyúvá a testvéreit, s hogyan
száll el a hat hattyú az erdő fölött a messzeségbe.

Másnap megjött a király, de csak a lányát találta a kastélyban: ott
sírdogált egymaga a szobájában.

- Hát a testvéreid hol vannak? - kérdezte az édesapja.

- Jaj, kedves jó apám, ne is kérdezd! Elmentek, magamra hagytak!
Elmondott neki mindent, amit az ablakból látott, és hat fehér tollat
mutatott bizonyságul: a hattyúk hullatták el, mikor elszálltak az udvar
felett!

A király nagyon elbúsult, de egy percre sem gondolta volna, hogy a
királyné művelte ezt a gonoszságot.

- Biztosan boszorkányok vették átok alá ezt a kastélyt - mondta. Haza
is viszlek, édes lányom, nehogy még téged is valami baj érjen.

- Csak még erre az éjszakára hagyj itt - könyörgött neki a lány, mert
hát a mostohájától mindennél jobban félt a világon -, megvárom, hátha
mégiscsak hazajönnek a bátyáim!

- Jól van - egyezett bele a király -, de úgy készülj, hogy holnap érted
jövök, és magammal viszlek.

Búcsút vettek egymástól, a király hazatért a palotájába, a lány pedig
megvárta, míg besötétedik, akkor elhagyta a kastélyt, és nekivágott a
rengetegnek. Ment egész éjszaka, ment másnap is, de alkonyat felé már
úgy erőt vett rajta a fáradtság, hogy majd összeroskadt. Akkor nem
messze kunyhót pillantott meg a fák közt; még volt annyi jártányi ereje,
hogy el tudott vánszorogni odáig.

A kunyhóban kis szobát talált, a szobában hat ágyat, de egyikbe sem mert
belefeküdni. Bebújt az utolsó alá, lekuporodott a földre, hogy majd ott
tölti az éjszakát.

Amint a nap leáldozott, egyszerre suhogást hallott, és hat fehér hattyú
szállt be az ablakon. Leültek a földre, és ráfújtak egymásra. Abban a
pillanatban lehullott a tolluk, s mint egy ing, levált a hattyúbőrük;
nem hattyúk voltak többé, hanem hat szép fiú.

A lány nyomban ráismert a testvéreire. Előbújt az ágy alól, és boldogan
borultak egymás nyakába.

De az örvendezés nem tartott sokáig.

- Nem maradhatsz velünk - mondta a legidősebb fiú -, mert csak egy
negyedórára vethetjük le esténként a hattyúbőrünket, és ölthetjük fel
emberi alakunkat, aztán újra vissza kell változnunk madárrá.

- És én nem válthatnálak meg benneteket? - kérdezte a lány.

- Nagyon súlyos feltétele van annak - szólt a fiú. - Hat kerek
esztendőn át egy árva szót sem szólhatsz, még csak el sem mosolyodhatsz,
és hat kis inget kell varrnod csillagvirágból. De ha csak egyetlen szót
is ejtesz közben, egész munkád kárba vész.

Ezzel le is telt a negyedóra; a fiúk hattyúvá váltak, és nagy
szárnysuhogással kirepültek az ablakon.

A lány magára maradt, s azt gondolta: "Ha addig élek is, megszabadítom
őket a varázslattól!"

Elhagyta a kunyhót, mert félt, hogy ott talán rablók törhetnek rá,
bement mélyen az erdőbe, fölkuporodott egy fára, azon töltötte az
éjszakát. Ahogy megvirradt, nekilátott a munkának: gyűjtögette,
varrogatta a csillagvirágot. Beszélnie nem volt kivel, nevetni meg nem
volt kedve; így éldegélt az erdőben, reggeltől estig a munkája fölé
hajolva.

Történt egyszer, amikor már jó nagy időt töltött a vadonban, hogy annak
az országnak a királya vadászatot tartott az erdőben, és vadászai
elvetődtek a fához, amelyiken a lány varrogatott.

- Hát te ki vagy? - kérdezték tőle. - Mit keresel ott a fán?

De a lány nem felelt.

- Gyere le hozzánk, ne félj, nem bántunk! - biztatták.

Hanem ő csak a fejét rázta. A vadászok tovább faggatták, ő meg ledobta
nekik előbb az arany nyakláncát, aztán az övét, aztán sorra minden
fölösleges holmiját, csak hogy végre békén hagyják; a végén nem maradt
egyebe, csak az egy szál inge.

De a vadászok nem tágítottak, végül is fölmásztak érte a fára, lehozták,
és a király elé vezették.

A király vallatóra fogta; ahány nyelven csak tudott, mindegyiken
megkérdezte tőle, hogy került az erdőbe, mit keres fenn a fán. De a lány
nem felelt, csak nézett, nézett maga elé szomorúan, kezében egy félig
kész csillagvirág ingecskével. Olyan szép volt így, hogy a királynak
megdobbant érte a szíve, és igen-igen megszerette. Ráborította a vállára
fényes bársom-palástját, nyergébe emelte, és hazavitte a kastélyába.

- Nem bánom, ha néma is - mondta -, vagy őt veszem feleségül, vagy
senkit a világon.

És néhány nap múlva egybe is keltek.

Csakhogy volt ennek a királynak egy gonosz szívű anyja; ennek sehogyan
sem tetszett a fia házassága, s egyre-másra szapulta az új királynét.

- Ki tudja, miféle fajzat - mondogatta. - Úgy jött ide, egy szál
ingben, mint egy koldusasszony, és ráadásul még beszélni sem tud. Nem
való ez király feleségének.

Egy esztendő múlva kisfia született a néma királynénak. Csipkés pólyába
bújtatták, s odafektették az édesanyja mellé az ágyra, de az még csak rá
se mosolygott a gyerekére.

- Mondom én nektek, hogy szívtelen, gonosz teremtés ez! - mondta a
király anyja. Alig várta, hogy beesteledjék, s amikor a királyné egy
kicsit elszenderült, ellopta tőle a csecsemőt, egy lovas emberrel messze
földre küldte dajkaságba, ő maga meg szaladt lélekszakadva a fiához.

- Most aztán te magad is meggyőződhetsz a feleséged komiszságáról! -
kiáltotta. - Gonosz teremtés, nem elemésztette a kisfiacskáját!

De a király nem hitte a vádat, és nem engedte, hogy akár egy ujjal is
bántsák a feleségét. Az meg csak ült, ült, és varrta az ingecskéket; aki
gyerek volt a király udvarában, az mind neki gyűjtötte a csillagvirágot.

Telt-múlt az idő; egy esztendő múlva megint fia született a királynénak.
Az öreg királyné megint ellopta tőle a csecsemőt, és megint vádat emelt
ellene az uránál, de az most sem tudott hitelt adni az árulkodásnak.

- Lehetetlen, hogy ez a kedves, jó asszony ilyesmire vetemedjék
mondta. - Ha nem volna néma, tudna védekezni, és napnál fényesebben
kiderülne az ártatlansága.

Hanem amikor harmadévben is minden ugyanígy történt, és a gonosz anyós
megint ellopta az újszülöttet, a király sem tehetett egyebet, átadta
szegény asszonyt a bíróságnak.

Az csak állt némán a bírák előtt, kezében egy félig kész ingecskével, és
meg sem rebbent az arca, amikor kimondták fölötte az ítéletet, hogy
tűzhalált kell halnia.

Bevitték a poroszlók a siralomházba, de ő ott sem törődött semmi mással,
csak az ingecskével, egész éjjel azt varrta sebes öltésekkel. Reggel
pedig meghúzták a város harangjait, megverték a gyászdobokat, s kivitték
a királynét a vesztőhelyre.

Fönt állt már a máglyán, karján a hat ingecskével; elkészült valamennyi,
éppen csak a hatodiknak hiányzott az egyik ujja.

Még egyszer felolvasták az ítéletet, aztán előléptek a hóhérok, hogy
meggyújtsák a tüzet.

Abban a pillanatban hat fehér pont tűnt fel a láthatáron: hat fehér
hattyú bontakozott ki a kéklő égből.

A királyné meglátta őket, s nagyot dobbant a szíve örömében, mert tudta,
hogy eljött a szabadulásuk.

Ezen a napon telt le a varázslat hat esztendeje.

A hattyúk köröztek egyet a máglya felett, aztán leereszkedtek,
odaszálltak a királynéhoz, az meg sorra rájuk vetette a hat inget. Abban
a pillanatban lepergett a tolluk, lehullott a hattyúbőrük; hat sudár,
szép ifjú állt a máglya előtt, csak a legkisebbiknek lebegett fehér
hattyúszárny a bal karja helyén.

A néma királyné pedig megszólalt a máglyán, és a hangja szebb volt a
legszebb ezüstcsengő szavánál is:

- Édes férjem, most már beszélhetek. Letelt a hat esztendő,
megváltottam testvéreimet a varázslattól; tudd meg hát: hamisan
vádoltak, ártatlan vagyok, nem én emésztettem el a gyermekeimet, hanem a
te szívtelen anyád rabolta el őket tőlem.

A király azon nyomban vallatóra fogta a háza népét. Egykettőre kiderült
az igazság; előállt egy öreg szolga, és kivallotta, hová rejtette a
kicsi királyfikat.

- Kegyelmezz nekem, uram királyom! - mondta, és odaborult a király
trónusához. - Nem követtem el semmi rosszat, parancsra cselekedtem!

- Az bűnhődjék, aki ezt a gonoszságot kieszelte! - jelentette ki a
király. S a bírák tűzhalálra ítélték az öreg királynét.

Az öreg szolga pedig tüstént lóra ült, nyargalt, ahogy csak bírt, és
másnapra hazavitte a három gyönyörűséges kis királyfit. Szüleik boldogan
ölelték a szívükre őket, és a királyné hat testvérével együtt talán ma
is él, ha meg nem halt.
