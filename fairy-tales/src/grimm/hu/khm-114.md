# author: Gebrüder Grimm
# source: tbc
# url: https://www.grimmstories.com/hu//grimm_mesek/az_okos_szabocskarol
# note: copyright of translation tbc

## Az okos szabócskáról 

Volt egyszer egy hercegkisasszony, aki messze földön híres volt a
szépségéről meg a kevélységéről. Nagy szépsége miatt csak úgy tódultak
hozzá a kérők, de nagy kevélysége miatt valamennyien pórul jártak. A
hercegkisasszony ugyanis mindegyiknek feladott egy rejtvényt, és aki nem
tudta megfejteni, azt szégyenszemre, nagy vesszőfutás közt elkergette.

Így aztán nem csoda, ha rövidesen nem akadt többé királyfi, aki
leánykérőbe merészkedett volna hozzá. Mikor a hercegkisasszony látta,
hogy a kérők elmaradnak, közhírré tétette, hogy most már pályázhatik a
kezére akárki; aki a rejtvényt megfejti, ahhoz hozzámegy, még ha nem
királyfi is az illető.

A dolognak híre kelt az országban, tudomást szerzett róla egy
messzi-messzi faluban három szabó is. Nosza, összedugták a fejüket,
tanakodni kezdtek, latolgatták a kilátásaikat.

- Nyitva áll előttünk a szerencse útja! - mondta a legidősebbik.

- Igaz - tette hozzá a középső -, annyiszor beletaláltunk már a
gomblyukba, miért éppen most ne találnánk?

A harmadik, a legfiatalabb, ugribugri, mihaszna emberke volt, még a
mesterséghez sem igen értett. Most azonban ő is izegni-mozogni kezdett.

- Hátha nyakon csípem a szerencsét - mondta. - Mert ha most sem
próbálom meg, ki tudja, kínálkozik-e még egyszer ilyen kitűnő alkalom az
életben!

A másik kettő leintette:

- Maradj csak itthon, úgyse mennél semmire azzal a kurta eszeddel!

A szabócska azonban nem hagyta magát.

- Én erre föltettem az életemet - mondta. - Majd csak boldogulok
valahogyan, sose féltsetek ti engem!

És úgy fenn hordta az orrát, mintha az egész világ az övé volna.

A három szabó tehát útra kelt; meg sem álltak a hercegkisasszony
palotájáig. Nagy hetvenkedve bekopogtattak.

- Hát ti mit akartok? - kérdezte az udvarmester. - Megvan nekünk a
magunk udvari szabója!

Erre azok hárman elkezdtek kacagni.

- Hahaha! Ez a szerencsétlen azt hiszi, az ő ócska ruháját jöttünk
megfoltozni! Tudd meg, barátom: lánykérőben vagyunk, a hercegkisasszony
kezére pályázunk. Bennünk aztán emberére akadt, az egyszer biztos; olyan
csavaros, finom eszünk van, hogy száz rókának együttvéve sincs annyi
sütnivalója!

Mit tehetett egyebet az udvarmester? Bevezette őket az úrnője elé.

A hercegkisasszony kevélyen végignézett rajtuk, aztán föladta nekik a
rejtvényt.

- Van a hajamnak két különleges szála. Milyen színű az egyik, milyen a
másik?

- Ennyi az egész? - kérdezte fölényesen a legidősebb szabó. - Az egyik
nyilván fehér, mint a gyolcs, a másik meg fekete, mint a posztó.

- Nem találtad el - mondta neki a hercegkisasszony -, feleljen a másik.

- Hát ha nem fehér meg fekete - tudálékoskodott a második szabó -,
akkor nyilván az egyik vörös, mint a rózsa szirma, a másik meg barna,
mint otthon az apámuram házikabátja.

- Te sem találtad el - szólt a hercegkisasszony -, feleljen a harmadik.
Látom az orrán, hogy tudja.

De ezt csak gúnyból mondta, mert már előre azon mulatott magában, milyen
csúfosan kergeti majd el mind a hármukat.

A legfiatalabb szabó azonban egy csöppet sem ijedt meg; bátran
előlépett, s így szólt:

- Tessék itt a megfejtés: a hercegkisasszonynak van egy arany meg egy
ezüst hajszála.

A hercegkisasszony elsápadt, majd elájult ijedtében, mikor ezt
meghallotta. Mert hát a kis szabó megfejtette a rejtvényt, amit - azt
hitte - senki a világon ki nem talál.

- Jól van - mondta, mikor kissé magához tért -, de ezzel még nem
nyerted el a kezemet: még hátra van egy próba. Lakik lent az istállóban
egy medve, azzal kell töltened a mai éjszakát. Ha reggel még életben
talállak, nem bánom, hozzád megyek feleségül.

Azt gondolta, ezzel aztán meg is szabadult a szabócskától; mert akit a
medve a mancsába kerített, annak bizony befellegzett!

A szabócska azonban nem ijedt meg, egyet se búsult, hanem azt mondta
magában:

"Aki mer, az nyer!"

És amikor alkonyatkor levezették az istállóba, olyan könnyedén lépkedett
az őrök közt, mintha nem is egy dühös vadállat elé menne, hanem valami
mulatságba.

Rázárták az istálló ajtaját; s abban a pillanatban morogva megmozdult a
sarokban a medve. Feltápászkodott fektéből, és dühös brummogással
egyenesen feléje tartott, egykettőre el akart bánni az incifinci kis
fickóval. Már emelte is a mancsát, hogy agyoncsapja.

- Csak csínján - mondta a szabócska. - Ne siessük el a dolgot, mackó
koma!

Azzal, mintha a világon semmi gondja sem volna, benyúlt a zsebébe,
előhalászott pár szem mogyorót, feltörte őket a fogával, és jóízűen
eszegetni kezdte a belüket.

A medve csak nézte, nézte, leengedte a mancsát, összefutott a szájában a
nyál, ő is szeretett volna mogyorót.

- Adj nekem is! - dörmögte.

A szabócska egy szót sem szólt, csak elővett a zsebéből egy marék
kavicsot, és odanyújtotta a medvének. Mert a ravasz fickó az egyik
zsebébe mogyorót dugott, a másikat azonban kaviccsal rakta meg, hogy
legyen mivel jól tartani a mackót!

A medve mohón a szájába tömte a kavicsokat, de akárhogyan erőlködött,
egyetlenegyet sem bírt feltörni.

"Ej, de ostoba golyhó vagyok - méltatlankodott magában. - Még egy
hitvány mogyorót sem tudok kettéroppantani!"

A szabócskához fordult.

- Légy szíves, harapd szét.

- Milyen legény vagy te? - mondta a szabó. - Ekkora nagy szád van, és
egy mogyorót nem bírsz kettétörni vele!

Elvette a medvétől a kavicsokat, de közben ügyes mozdulattal átcserélte
őket mogyoróra; szájába vett egy szemet, és reccs! - máris szétharapta.

A medve nagyon elrestellte magát.

- Még egyszer megpróbálom - dohogta -, most már biztosan sikerülni fog
nekem is.

Igen ám, csakhogy a szabócska megint a kavicsokat nyomta a markába
mogyoró helyett! A medve harapta, ahogyan csak bírta, de hát a kővel még
az ő hatalmas agyarai sem bírtak. Mérgesen kiköpte a kavicsot, és
bosszúsan leült a jászol szélére. Gondolta, megvárja; míg kiáll a sajgás
a fogából, aztán majd végez ezzel a híres mogyorótörő legénnyel.

A szabócska meg, mintha csak otthon a szobájában volna, előhúzta a
kabátja alól a hegedűjét, rántott egyet-kettőt a vonón, és belekezdett
egy nótába. A medve, amint meghallotta a muzsikát, előbb csak nagy busa
fejét ingatta jobbra-balra, aztán nem állhatta meg, hogy föl ne keljen
ültéből és táncra ne perdüljön. Egy ideig brummogva járta a táncot, a
szabócska meg csak húzta, húzta vígan a talpalávalót. Egyszer csak
abbahagyta a mackó a mórikálást, odaállt a szabó elé, és azt kérdezte:

- Mondd csak, nehéz hegedülni?

- Gyerekjáték! - felelte a szabó. - Ide süss: a bal kezem ujjait
ráteszem ide a húrokra, a jobb kezemmel meg rángatom a vonót. Ennyi az
egész, megy az, mint a karikacsapás!

- Én is szeretnék megtanulni hegedülni, hogy ha kedvem szottyan,
táncolhassak egyet. Megtanítasz?

- Ha van tehetséged hozzá, nagyon szívesen! - felelte készségesen s
szabó. - Mutasd csak a mancsodat!

A medve odanyújtotta a lábát. A szabó elnevette magát:

- Hogyan, ilyen manccsal akarsz te hegedülni?

- Miért? - kérdezte ijedten a medve. - Talán nem lehet?

- Lehetni lehet, de nagyon nagy a körmöd, előbb le kellene vágni belőle
valamicskét.

- Ha megkérlek rá, megtennéd?

- Nem szeretem a más körmét vagdalni - kényeskedett a szabó -, de nem
bánom, neked kivételesen megteszem. Csak hozd ide a hozzá való
szerszámot.

Egy satu állt a sarokban; a medve készségesen elloholt érte, és letette
a szabó elé.

- Tedd föl ide a mancsod! - rendelkezett a szabó.

A mafla medve boldogan engedelmeskedett. A szabó meg jól rászorította a
satut, s azt mondta:

- Most aztán várd meg szépen, amíg visszajövök az ollóval.

Azzal otthagyta a mackót, lefeküdt az istálló sarkában a szalmára, és
elaludt. A medve egy ideig várt türelemmel, aztán brummogni kezdett,
mert már igen fájt a lába; rángatta, húzogatta a mancsát, de sehogyan
sem tudta kiszabadítani. Dühében bömbölt egypárat, hanem mivel az sem
segített, végül is elhallgatott, s várta, mi lesz.

A hercegkisasszony, mielőtt lefeküdt, hallotta az istálló felől a medve
haragos ordítását.

"Most végez azzal a szemtelen szabóval" - gondolta.

Másnap vidáman, gondtalanul ébredt; örült neki, hogy ilyen könnyűszerrel
megszabadult a kérőjétől. Bezzeg elcsodálkozott, amikor benézett az
istállóba! Ott sétálgatott föl-alá a szabócska épen, egészségben s olyan
virgoncan, ahogyan a hal fickándozik a vízben. Mikor meglátta a
hercegkisasszonyt, illendő bókot csapott előtte, és szép jó reggelt
kívánt neki.

Most már a kevély leány sem szólhatott semmit, hiszen ország-világ előtt
kötötte az ígérete; odanyújtotta a kezét a kis szabónak.

A király rögtön befogatott a nagy hintóba, és elindultak az esküvőre. A
két másik szabó az udvar zugából leste, hogyan gördül ki a fényes hintó
az udvarból. Ette őket az irigység, hogy lám, ők ketten csúfosan
felsültek, ennek a mitugrásznak meg minden sikerül! Összedugták a
fejüket, tanakodtak, hogyan állhatnának bosszút rajta. Csakhamar ki is
agyalták gonosz tervüket: beosontak az istállóba, kitekerték a satut, és
szabadon engedték a medvét.

A dühös állat nekiiramodott, feldöntötte a két szabót, kirohant az
ajtón, és a hintó után vetette magát. Száguldott, ahogy csak a lába
bírta, és közben egyre azt brummogta:

- Megállj csak! Megállj csak!

A hintó vígan gördült az úton; hanem a hercegkisasszony egyszerre csak
figyelmes lett a furcsa dörmögésre.

- Csak nem az ég dörög? - mondta és hátranézett, de abban a pillanatban
halotthalványan föl is sikoltott: - Jaj nekünk! Végünk van, nyomunkban a
medve!

A szabócska azonban talpraesett legény volt, nem afféle ijedős ember,
aki a saját árnyékától is fél. Hirtelen tótágast állt a hintóban, a két
lábát meg kidugta az ablakon, és elkezdett kiabálni:

- Vigyázz, mackó, itt a satu! Ha tüstént el nem hordod magad, megint
beszorítalak!

Az ostoba medve valóban elhitte, hogy az a két láb a satu; megrémült,
sarkon fordult, és úgy elszaladt, mintha soha ott sem lett volna.

Az okos kis szabó pedig annak rendje és módja szerint feleségül vette a
hercegkisasszonyt, és vidáman élt vele élete fogytáig.
