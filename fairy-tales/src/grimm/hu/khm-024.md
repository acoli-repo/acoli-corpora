# author: Gebrüder Grimm
# source: tbc
# url: https://www.grimmstories.com/hu//grimm_mesek/holle_anyo
# note: copyright of translation tbc

## Holle asszony 

Élt egyszer egy özvegyasszony, annak volt két lánya: az egyik szép és
szorgos, a másik csúnya és lusta. Az özvegy sokkal jobban szerette a
csúnya lustát, mert az édeslánya volt. Minden munkát a másiknak kellett
végeznie, az volt Hamupipőke a házban. Ott ült szegény napestig a kút
mellett az úton, és font, egyre font, míg csak a vér ki nem serkent az
ujjából.
Egyszer aztán úgy megvágta az ujját a szál, hogy az orsó is csupa vér
lett tőle. Le akarta mosni a kútnál, de az orsó kicsusszant a kezéből,
és beleesett a vízbe. A lány sírva fakadt, hazaszaladt a mostohájához, s
elpanaszolta neki, mi történt. Az meg, ahelyett hogy megszánta volna,
kegyetlenül ráripakodott:
- Ha beleejtetted, szedd is ki belőle!
Szegény lány visszament a kúthoz, nem tudta, mitévő legyen; félelmében
végül is az orsó után ugrott. Elvesztette az eszméletét, s mikor aztán
magához tért, egy szép, napfényes, virágos mezőn találta magát.
Elindult, ment, mendegélt; egyszer csak egy kemencéhez ért. A kemence
tele volt kenyérrel, s a kenyerek azt kiabálták:
- Húzz ki hamar! Húzz ki hamar, mert megégek! Már régen kisültem!
A lány nekilátott, és szép sorjában mind kiszedte őket a lapáttal. Aztán
továbbment; ment, mendegélt, míg egy almafához nem ért. A fa tele volt
almával, és azt kiabálta:
- Rázz meg! Rázz meg! Minden almám megérett már!
A lány megrázta a fát, hogy csak úgy hullott a sok alma, mint a zápor.
Addig rázta, míg az utolsó szem is le nem hullott róla. Akkor az egészet
szépen kupacba rakta, és továbbindult.
Ment, mendegélt, végre egy házikóhoz ért. A házikóból egy anyóka
kukucskált ki barátságosan, de olyan hosszú foga volt, hogy a lány
megijedt, és el akart szaladni. Az öregasszony azonban utána kiáltott:
- Ne félj tőlem, kedves lányom! Maradj nálam; ha minden munkát rendben
elvégzel a háznál, jó sorsod lesz. Csak arra vigyázz, hogy jól megvesd
az ágyamat, jól fölrázd a párnámat, hadd szálljon a pihéje; olyankor hó
hullik fönt a világban. Én vagyok Holle anyó.
Az öregasszony olyan szépen rábeszélte, hogy a lány végül is összeszedte
bátorságát, ráállt a dologra, és beszegődött hozzá. Mindent megtett a
kedve szerint, az ágyát is mindig jól fölrázta, csak úgy szálltak a
pihék, akár a hópelyhek.
De jó dolga is volt ám az öregnél! Soha egy rossz szót sem hallott, s
ehetett, amennyi jólesett neki.
- Evett is eleinte jó étvággyal; hanem aztán valahogyan ízét vesztette a
falat a szájában. Egyre kedvetlenebb, egyre szomorúbb lett. Eleinte maga
sem tudta, mi leli; hanem utóbb, mikor már jó ideje szolgált Holle
anyónál, ráeszmélt; hogy hazakívánkozik. Hiába ment itt ezerszer jobban
a dolga, mint otthon, mégiscsak mindig ott járt a gondolata a messzi kis
falusi házban. Végül aztán már nem bírta tovább, odaállt szépen Holle
anyó elé, és azt mondta neki:
- Elfogta a szívemet a honvágy, nem maradhatok tovább nálad. Tudom,
százszor jobb sorsom van itt, mégis azt mondja a szívem: vissza kell
mennem az enyéimhez!
- Tetszik nekem, hogy hazavágyol - felelte az öreg -, ebből is látszik,
hogy derék, hűséges teremtés vagy. És amiért olyan becsülettel
szolgáltál, én magam viszlek fel a fenti világba.
Azzal kézen fogta, és egy nagy kapuhoz vezette.
- Innét most már mehet magad is - mondta -, ez a kapu egyenest a falutok
határába nyílik.
A kapu kitárult, s abban a pillanatban, ahogy a lány átlépett rajta,
sűrű aranyeső hullott rá a magasból, és az arany mind ott ragadt a
ruháján; fénylett, csillogott az egész lány tetőtől talpig.
- Ez a fizetség a szorgalmadért! - kiáltotta Holle anyó a kapun át, és
még a kútba esett orsóját is kidobta utána.
A két kapuszárny dördülve becsukódott, s lám a lány, amint körülnézett,
ott találta magát a falujuk határában, nem messze az anyja házától.
Gyorsan útnak eredt, sietett haza boldogan. Ahogy befordult az
udvarukra, a kút kávájáról meglátta a kakas és nagyot rikkantott:

Kukurikú! Mi történt?
Aranyos lányunk hazatért!

A lány bement a házba, és mert talpig arany borította, az anyja is meg a
testvére is szívesen fogadta. Ő meg elmesélte, mi történt vele. Mikor a
mostohája meghallotta, hogyan jutott a nagy gazdagsághoz, nagyon
szerette volna, ha a csúnya, lusta lányának is ilyen szerencséje akad.
Kiküldte hát fonni a kúthoz, a lány meg bedugta a kezét a tüskebokorba,
összeszúratta az ujját a tövisekkel, bevérezte az orsót, bedobta a
kútba, és utána ugrott. Ő is a szép mezőn tért magához; azon az ösvényen
indult el, amelyiken a másik lány járt. Amint a kemencéhez ért, kiabálni
kezdtek a kenyerek:
- Húzz ki hamar! Húzz ki hamar, mert megégek! Már régen kisültem!
De a lusta lány azt felelte:
- Hogyisne! Hogy összepiszkoljam magamat!
Az továbbment. Csakhamar az almafához ért.
- Rázz meg! Rázz meg! Minden almám megérett már! - kiáltotta az almafa.
- Hogyisne! Hogy a fejemre essék egy alma! - felelte a lány, és
továbbment.
Odaért Holle anyó házához, de egy cseppet sem ijedt meg az öregtől, mert
már tudta, milyen nagy foga van, és tüstént elszegődött hozzá.
Az első nap erőt vett magán, szorgoskodott, és ha Holle anyó mondott
neki valamit, rögtön megtette, mert egyre csak a sok aranyra gondolt,
amit majd kapni fog tőle. A második napon azonban már lustálkodott egy
kicsit, a harmadikon meg már alig akart fölkelni reggel. Holle anyó
ágyát sem úgy vetette meg, ahogyan kellett volna; nem rázta föl a
dunnát, hogy a pihék szétszálljanak belőle. Az öreg végül is ráunt, és
kiadta az útját. A lusta lány cseppet sem búsult rajta, hogy a dolog így
fordult; most jön majd az aranyeső - gondolta magában.
- Holle anyó őt is a kapuhoz vezette; hanem amikor a lány kilépett
rajta, arany helyett egy jókora üst szurok zúdult a nyakába.
- Ez a fizetség a szolgálatodért! - mondta Holle anyó, és becsukta a
kaput.
A lusta lány hazament; tetőtől talpig szurkos volt, s amikor a kakas
meglátta a kút kávájáról, nagyot rikkantott:

Kukurikú! Mi történt?
Szutykos lányunk hazatért!

A szurok pedig rajta ragadt élete végéig.
