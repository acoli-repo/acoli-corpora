# author: Gebrüder Grimm
# source: tbc
# url: https://www.grimmstories.com/hu//grimm_mesek/a_macska_meg_az_eger_baratsaga
# note: copyright of translation tbc

## Macska-egér barátság 

Egy macska megismerkedett egyszer egy egérrel, s addig-addig mondogatta
neki, hogy így meg úgy szereti, míg az egér rá nem állt, hogy egy házba
költöznek, és közös háztartást vezetnek.
- Hanem télire készletet kell ám gyűjtenünk, különben felkopik az
állunk - mondta a macska. - Neked, egérke, különben is vigyáznod kell,
hová dugod az orrodat, még utóbb beleesel valami csapdába!
A jó tanácsot tett követte: vettek egy kis bödön zsírt; csak azt nem
tudták, hová dugják. Hosszas töprengés után azt mondta a macska:
- Nem tudom, hol lehetne jobb helyen, mint a templomban, onnét ugyan
senki el nem meri lopni; letesszük az oltár alá, s addig hozzá sem
nyúlunk, míg a szükség rá nem kényszerít.
Biztonságba helyezték hát a bödönt; de kis idő múlva nagy étvágya támadt
a macskának a zsírra, s így szólt az egérhez:
- Hallod-e, egérke, nénémasszony meghívott keresztkomának, gyönyörű
cicája született, szép fehér zsemlefoltos, azt kell keresztvíz alá
tartanom. Adj nekem kimenőt mára, viseld gondját egyedül a háznak.
- Csak menj isten nevében - felelte az egér -, s ha valami jót eszel,
gondolj rám. Magam is innék egy gyűszűnyi áldomást a keresztelői
aszúból!
Persze egy árva szó sem volt igaz az egészből; a macskának nem volt se
nénjeasszonya, se keresztapának nem hívták meg. Ment egyenest a
templomba, odaosont a bödönhöz, nyalni kezdte a zsírt, mind lenyalta a
fölét. Mikor jóllakott, sétált egyet a háztetőkön, nézelődött,
szemlélődött, aztán leheveredett, elnyúlt a napon, s nyalta elégedetten
a bajuszát, valahányszor eszébe jutott a zsírosbödön. Nem is ment haza
előbb, csak estefelé.
- No, megjöttél? - fogadta az egér. - Biztosan jól mulattál.
- Megjárja - felelte a macska.
- Hát a kicsinek mi lett a neve? - tudakolta tovább az egér.
- Lefölét - vetette oda kurtán a macska.
- Lefölét?! - kiáltott föl ámulva az egér. - Furcsa név, életemben ilyet
nem hallottam még. Vagy a ti családotokban talán szokásos?
- Furcsa, nem furcsa, semmivel sem rosszabb holmi Morzsafalónál, ahogy a
te keresztkölykeidnél járja - vágta el a vitát a macska.
Nem sokkal ezután megint csiklandozni kezdte a macska ínyét az étvágy.
- Igazán megtehetnéd újra a kedvemért, hogy egyedül viseled gondját a
háznak - mondta -, engem megint keresztkomának hívnak, nem utasíthatom
vissza, olyan szép fehér sáv van a cica nyakán!
A jóságos egérke megint beleegyezett a macska meg elosont a kertek
alatt, belopódzott a templomba, és félig kinyalta a zsírosbödönt.
"Hiába, mindig az esik a legjobban, amit maga eszik az ember" -
mondta, és szerfölött elégedett volt a napi munkájával.
Ahogy hazaért, kérdi az egér:
- Hát ennek a gyereknek ugyan mi lett a neve?
- Befelét - felelte a macska.
- Hogy mondod? Befelét? Életemben nem hallottam még ezt a nevet;
fogadjunk, hogy nincs is benne a kalendáriumban!
Hanem a macskának csakhamar újra összefutott a nyál a szájában,
valahányszor a bödönre gondolt.
Három az igazság - mondta az egérnek - megint keresztelőre hívnak, a
kicsi fekete, mint a szurok, csak a mancsa fehér, de azon kívül aztán
egy szál nem sok, annyi fehér szőre sincsen, az ilyesmi nagy ritkaság,
minden szent időben egyszer ha megesik. Ugye, elengedsz?
- Lefölét! Befelét! - mormogta az egér. - Olyan fura nevek, annyit
tűnődöm rajtuk.
- Mert folyton itthon kuksolsz a szürke háziruhádban, hagyod, hogy a
hajad a nyakadba nőjön, és képzelődöl - felelte a macska. - Így van az,
ha valaki ki sem teszi a lábát a szobából.
Míg a macska odajárt, az egér kitakarította, rendbe tette a házat. A
pákosztos macska meg ezalatt kinyalta mind egy cseppig a zsírt a
bödönből. "Addig úgysincs nyugta tőle az embernek, amíg mindet meg nem
ette" - mondta magában, és csak késő este tért haza, kövéren,
jóllakottan.
Az egérnek az volt az első dolga, hogy a harmadik keresztfiú nevét
tudakolta.
- Biztosra veszem, hogy ez sem fog tetszeni neked - felelte a macska. -
Úgy hívják, hogy Cseppetsem.
- Cseppetsem! - kiáltotta az egér. - Ez a legmeghökkentőbb név
valamennyi közt, még sosem találkoztam vele nyomtatásban. Cseppetsem!
Vajon mit jelent ez?
Fejét csóválta, összegömbölyödött, és lefeküdt aludni.
Ettől fogva senki nem hívta többé keresztkomának a macskát.
És nemsokára beköszöntött a hideg tél, odakint már nem akadt semmi
ennivaló.
Akkor az egérnek eszébe jutott a macska bölcs tanácsa.
- Gyerünk, barátom - mondta neki -, keressük meg a bödönünket, eddig
megőriztük, bezzeg most jólesik majd!
- Az igaz - felelte a macska -, jólesik majd neked, akárha az ablakot
nyalogatnád.
Útnak indultak, s ahogy odaértek a templomba, ott volt a bödön a helyén,
csakhogy üresen.
- Ó, most látom csak, mi történt, most derül ki, milyen barátom vagy! -
kiáltotta az egér. - Azzal, hogy keresztelőre mégy, fölfaltad az
egészet, előbb le a fölét, aztán be a felét, végül nem hagytál...
- Nem hallgatsz! - rivallt rá a macska. - Ha még egy szót szólsz,
bekaplak!
...cseppet sem - mondta a szegény egér, mert már a nyelvén volt, s
akarta, nem akarta, kiszaladt a száján. A macska utána ugrott, de az
egér gyorsabb volt, elszaladt. Azóta is vigyáz, hogy a macskával ne
találkozzék.
