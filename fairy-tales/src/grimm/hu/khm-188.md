# author: Gebrüder Grimm
# source: tbc
# url: https://www.grimmstories.com/hu//grimm_mesek/a_nyul_meg_a_sun
# note: copyright of translation tbc

## A nyúl meg a sün 

Ezt a mesét még a nagyapámtól hallottam. Az pedig, amiről szól, így
történt hajdanában: Őszre járt az idő. Vasárnap reggel volt, virágzott a
pohánka, a nap fenn ragyogott a tiszta égen, a tarlón fürgén surrant
tova a langyos szellő, a magasban énekeltek a pacsirták, a méhek vígan
döngicséltek a virágok körül, az emberek a templomba ballagtak; boldog
volt minden teremtett lélek, elégedett volt a sündisznó is.

Kint állt a kapujában, karját összefonta, kikukkantott a reggeli
fuvalomba, és egy nótácskát brummogott maga elé. Dünnyögte, zümmögte jól
is, rosszul is, hol hegyesen, hol meg reszelősen, egyszóval olyasformán,
ahogyan egy ilyen szép őszi vasárnap reggelen egy sündisznó nótázgat.

Hát ahogy félhangon dudorászik, egyszerre csak gondol egyet, s úgy
megörül neki, hogy rá is füttyent. Mit támogassa ő itt tétlenül a
kapufélfát, amíg odabent az asszony a családot mosdatja meg öltözteti?
Inkább jár egyet a ház körül, megnézi, hogy áll a répa. Mert a lakása
körül bőven termett a répa, és tudni való, hogy a sündisznó igen kedveli
ezt az ételt; így hát nem csoda, hogy a mi barátunk is erősen a szívén
viselte a termés sorsát.

Úgy is tett, ahogy elgondolta: becsukta szépen a kiskaput, és nekivágott
a mezőnek. Nem jutott messzire, csak a mező szélén a kökénybokorig, s
ott éppen le akart térni a répatábla felé, amikor szembetalálkozott a
nyúllal. Az is hasonló járatban volt: a káposztaföldjét akarta
megszemlélni.

Mikor a sün észrevette a nyulat, szerencsés jó reggelt kívánt neki.
Hanem a nyúl a maga módján szerfölött előkelő úr volt, amellett dölyfös
is, kényes is; eszébe sem jutott, hogy fogadja a sün köszönését, hanem
csak úgy foghegyről, kevély gúnnyal odavetette neki:

- Hát te mit lótsz-futsz már ilyen korán reggel a réten?

- Sétálok - felelte tisztességgel a sün.

- Sétálsz? - kacagott a nyúl. - Ha nem csalódom, jobbra is
használhatnád a lábadat, mint sétifikálásra!

Ez a pökhendiség mérhetetlenül bosszantotta a sünt. Mindent békén e!
tudott viselni, csak azt az egyet nem, ha a lábát emlegették. Hát nem
épp elég baj neki, hogy görbe lábúnak született, még csúfolják is érte!

- Te talán azt hiszed, hogy többre mégy a lábaddal, mint én? - vágott
vissza kelletlenül.

- Azt hát! - felelte hetykén a nyúl.

- Tudod, mit? Tegyünk próbát! - ajánlotta a sün. - Fogadjunk, hogy
elhagylak, ha versenyt futunk!

- Tiszta nevetség! Ezzel a karikalábaddal? - kevélykedett a nyúl. - De
ha olyan nagy kedved van rá, nem bánom, legyen meg. Mi a tét?

- Egy arany meg egy üveg pálinka - mondta a sün gazda.

A nyúl fölényesen kidüllesztette a mellét, még a bajusza is remegett a
nagy önteltségtől, mikor kezet nyújtott a sünnek:

- Itt a kezem, nem disznóláb! Állom a fogadást. Rajta, kezdjük!

- No, annyira azért nem sürgős felelte a sün. - Én még ma nem ettem egy
falatot sem, éhes vagyok, előbb hazamegyek, és jól megreggelizem. Ki
hallott olyat, korgó gyomorral versenyt futni? Hanem ha neked is úgy
tetszik, fél óra múlva itt találkozunk.

Azzal elváltak, mert a nyúl nem emelt kifogást a dolog ellen.

A sün, ahogy szép kényelmesen hazafelé cammogott, így tűnődött magában:

"Ez a nyúl nagyon megbízik abban a pipaszárlábában, de én bizony
kifogok rajta! Akármilyen előkelő úr a koma, mégiscsak ostoba fickó;
megtanítjuk tisztességre!"

Beballagott a házába, odaszólt a feleségének:

- Cihelődj, asszony, jössz velem a mezőre.

- Minek? - kérdezte az asszony.

- Fogadtam a nyúllal egy aranyba meg egy üveg pálinkába. Versenyt
futunk.

Sünné összecsapta a kezét megrökönyödésében.

- Uram teremtőm, megháborodtál? Hát hogy futhatnál te versenyt a
nyúllal.

- Csiba te! - mordult rá az ura. - Ez az én dolgom. Ne ártsd magad a
férfiak ügyébe. Egy-kettő, szedelőzködj, és menjünk!

Mit tehetett mást az asszony? Akár tetszett neki, akár nem, baktatott
zsörtölődve az ura után. Ahogy így cammognak, sün gazda hátraszól, azt
mondja:

Jól figyelj rá, mit beszélek. Látod ott azt a hosszú szántást?

- Látom hát!

- Azon lesz a verseny. A nyúl szalad majd az egyik barázdában, én meg a
másikban. Onnét fentről kezdjük. Neked nincs egyéb dolgod, mint hogy
beállsz ide a barázda végébe, és amikor a nyúl amonnét túlról ideér,
szembekiabálod vele, hogy: "Én már itt vagyok!"

Az asszony bólintott, és máris a szántóhoz értek. A sün megmutatta az
asszonynak a helyét, ő maga meg szép nyugodtan felsétált a tábla túlsó
végére. A nyúl már türelmetlenül várta.

- Kezdhetjük?

Mindegyik elfoglalta a maga barázdáját.

- Kezdhetjük.

A nyúl hármat számolt.

- Egy! Kettő! Há-rom!

És nekiiramodott, akár a szél.

A sün éppen csak úgy tessék-lássék vele szaladt egy-két lépést, aztán
lekuporodott a barázdájában, és meg sem moccant többet.

A nyúl vad vágtában közeledett a szántóföld túlsó végéhez. Hanem a
szomszéd barázdában egyszeriben fölágaskodik sünné asszony, és harsányan
odakiabálja neki:

- Én már itt vagyok!

Nyúl úr elképedt, szinte gyökeret vert a lába. Egy pillanatra sem hitte,
hogy nem sün gazdát látja maga előtt; tudvalevő ugyanis, hogy sünéknél
az asszony szakasztott olyan, mint a férfi.

"Ez nem tiszta dolog" - gondolta a hosszú lábú koma, és nagyot
rikkantott:

- Még egyszer! Vissza!

Azzal megint nekiiramodott, hátracsapta a fülét, nyargalt, mint a szél;
sünné meg ottmaradt nyugton a helyén.

Futott a nyúl, porzott a föld a nyomában; egykettőre fölért a szántás
felső végére. Hát uramfia, nem ott várja már a sün, még csak nem is
szuszog a loholástól! A nyúl magánkívül volt mérgében.

- Még egyszer! - kiáltotta. - Vissza!

- Felőlem ahányszor csak akarod - dünnyögte a sün kényelmesen.

A nyúl még hetvenháromszor nyargalt ide-oda, de a sün állta a versenyt.
Mert valahányszor a nyúl a cél közelébe ért, akár fönt, akár lent, vagy
a sün, vagy a felesége odaszólt neki, hogy:

- Én már itt vagyok!

Hetvennegyedszer nyúl koma már nem bírta végig, a szántóföld közepén
összerogyott. A sün pedig fogta a nyereséget, az aranyat meg az üveg
pálinkát, kiszólította a feleségét a barázdából, békességgel
hazakocogtak, ittak egy-egy kupicával a jóféle kisüstiből - s attól
fogva mind a mai napig egyetlen nyúlfi sem mert többé élcelődni a
sünnemzetség kurta karikalábán.
