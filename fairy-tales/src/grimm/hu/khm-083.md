# author: Gebrüder Grimm
# source: tbc
# url: https://www.grimmstories.com/hu//grimm_mesek/janko_szerencseje
# note: copyright of translation tbc

## Szerencsefi Jankó 

Jankó hét esztendeig szolgált egy uraságnál. Mikor a hetedik esztendő is
letelt, a gazdája elé állt.

- Szeretnék hazamenni az édesanyámhoz, kérem a béremet!

- Derekasan dolgoztál, hűséggel szolgáltál - mondta a gazda -, amilyen
a munka volt, olyan lesz a fizetség is.

Azzal adott neki egy nagy darab aranyat, akkorát, mint Jankó feje.

A fiú elővette a keszkenőjét, belekötötte az aranyat, aztán a vállára
vette, és elindult vele hazafelé. Szedte a lábát szaporán, s egyszer
csak meglátott messziről egy lovast: egyre közeledett, s nagy vidáman
léptetett el Jankó mellett a paripáján.

- Hajaj - szakadt ki Jankóból a sóhajtás -, szép dolog a lovaglás! Az
ember úgy ül a nyeregben, akár egy széken; nem üti meg mindenféle kőben
a lábát, cipőt sem koptat, mégis halad; az ám a jó sor!

A lovas meghallotta a fohászkodást, megállt, és leszólt neki:

- Ha jobb lóháton, minek jársz gyalog?

- Mit tehetnék egyebet - mondta búsan Jankó -, itt ez a kolonc a
nyakamon, haza kell vinnem az édesanyámnak. Igaz, hogy színaranyból van,
de azért nagyon terhemre esik: a fejemet is húzza, a vállamat is nyomja.

- Tudod, mit? - szólt a lovas. - Cseréljünk! Neked adom a lovamat a
koloncodért.

- No, te szegény, lesz is mit cipelned! - mondta Jankó vidáman, és
tüstént ráállt a cserére. A lovas nyakába vette az aranyat, fölsegítette
Jankót a lóra, és kezébe adta a kantárszárat.

- Tudsz-e lovagolni?

- Még eddig sosem próbáltam.

- Könnyű mesterség, hamar beletanul az ember. Ha gyorsan akarsz menni,
csak csettints egyet, és szólj rá a lóra, hogy: hopp-hopp! Ennyi az
egész tudomány.

- Hát ez igazán nem boszorkányság! - mondta Jankó. Megköszönte a
tanítást, és útnak eredt, Vígan ült a lovon, tetszett neki a nagy
szabadság s kényelem, hogy neki csak ülnie kell, a ló meg lépked
helyette. Aztán meg mennyivel szebb onnét föntről a nyeregből, mint
alant a poros országúton. Frissebb a levegő, messzebbre látni!

Egy ideig poroszkált, de aztán úgy találta, gyorsabban is haladhatna;
nem azért van lova, hogy csak úgy mendegéljen, mint a gyalogos ember!

Csettintett egyet-kettőt, és hetykén elkiáltotta magát:

- Hopp-hopp!

A paripa a fülét hegyezte; a második hoppra szökkent egyet, és vágtázni
kezdett. Jankó jóformán föl sem ocsúdott, máris lent hevert az útszéli
árokban. A ló meg világgá szaladt volna, ha egy paraszt szemközt nem
ballag az úton a tehenével, és meg nem fogja.

Jankó nagy nehezen föltápászkodott, sajgott minden porcikája,
beletellett egy kis idő, míg a kezét-lábát megtalálta. Akkorra odaért
mellé a paraszt is a tehénnel meg az elfogott lóval.

- Nem jó mulatság a lovaglás - mondta panaszosan Jankó -, különösen, ha
valaki ilyen cudar dögre akad, amilyen az enyém. Ide-oda hányja magát,
mindig hátrasunyít, csak azt várja, mikor vetheti le az embert. Még jó,
hogy a nyakamat nem szegtem! Mennyivel jobb egy tehén! Azt szép
kényelmesen elterelgeti az ember, s tejet is ad, vajat is ad naponta,
nem úgy, mint a ló: az csak a szénát falja, meg a zabot ropogtatja
reggeltől estig, s kieszi az embert a vagyonából! Mit nem adnék érte, ha
egy ilyen tehenem volna!

- Hát ha úgy megtetszett neked a tehenem, nem bánom, elcserélem a
lovaddal - mondta a paraszt.

Egyéb se kellett Jankónak! Nyomban ráállt az alkura. A paraszt
fölpattant a paripára, és elvágtatott, ő meg szép lassan hajtani kezdte
maga előtt a tehenet, s közben váltig azon örvendezett, milyen jó vásárt
csapott.

"Ha csak egy karaj kenyeret keresek is napjában - gondolta -, mindig
lesz mit kennem rá. Ehetem vajat is, sajtot is, amikor jólesik, ha pedig
megszomjazom, nosza, megfejem a tehenemet, és friss tejet iszom. Nem is
kívánhatnék vígabb sort magamnak!"

Ahogy így tűnődött, elért egy csárdához. Betért az ivóba, és nagy
örömében minden elemózsiáját megette egy ültő helyében. Elköltötte az
ebédjét, aztán a vacsoráját; volt még egy garasa, azon sört hozatott rá.

Mikor jóllakott, továbbindult, terelte maga előtt a jámbor tehenet az
édesanyja faluja felé.

Közben telt az idő, a nap mind följebb hágott az égen, lassan delelőre
ért, csak úgy égette a pusztát, azon meg jó óra járásnyira körös-körül
egyéb sem volt, mint leperzselt fű. Jankó úgy szomjazott, majd a
szájpadlásához ragadt a nyelve. Tűrte egy darabig, de aztán észbe
kapott.

"Minek kínlódom én, ha egyszer könnyű segíteni a bajomon! - gondolta. -
Megfejem a tehenemet, s iszom egyet!"

Volt ott egy csonka akácfa, villám sújthatta valaha; csak a megfüstölt
maradék dereka sínylett a homokban meg pár fattyúhajtás a tövénél,
szárazságban megzsugorodott, nyomorék levelekkel. Jankó kikötötte hozzá
a jószágját, edény híján alátette a bőrsapkáját, s míg a tehén a
fattyúhajtásokat rágogatta, nekilátott a fejésnek.

De akárhogy rángatta a Riska tőgyét, egy csepp nem sok, annyi tejet sem
tudott kipréselni belőle. Nem is úgy ült neki, ahogyan kellett volna,
hiszen soha életében nem fejt még; a tehén meg, akármilyen béketűrő is
volt, végül is ráunt a sok rángatásra, döfködésre, s a hátsó lábával úgy
fejbe rúgta Jankót, hogy az egy mukk nélkül elterült a földön, és néhány
pillanatig azt sem tudta, hol van.

Szerencsére arra jött egy hentes; jóképű süldőt tolt a talicskáján.

- Mi a baj, koma? - kiáltotta, és talpra segítette Jankót.

- Majdnem megölt ez az átkozott jószág! - mondta a fiú, és keserves
képpel tapogatta fején a jókora púpot. - Meg akartam fejni, és úgy
megrúgott, hogy a csillagokat láttam!

- Ezt ugyan hiába fejed! - mondta a hentes, ahogy közelebbről
megszemlélte a tehenet. - Nem tejel ez többé! Kimustrált vén jószág,
legföljebb ha igára jó vagy arra, hogy levágják.

- Ej, ej ki gondolta volna! - csóválta a fejét Jankó. - Nem mondom, nem
rossz ha az embernek van mit levágnia a háznál, ráadásul ekkora nagy
állat! Csakhogy én nem szeretem a marhahúst, olyan száraz, mint a
fűrészpor. Már akkor inkább egy ilyen süldő kellene nekem. Az igen,
abból olyan kolbászt lehet csinálni, hogy a tíz körmét megnyalja utána
az ember!

A hentes gondolt egyet.

- Tudod, mit? A kedvedért elcserélem a süldőmet a tehenedre.

- Az ég áldjon meg a jó szívedért! - örvendezett Jankó.

Odaadta a hentesnek a tehenét, leszedte a süldőt a talicskáról, madzagot
kötött a nyakába, s elindult vele nagy vidáman arrafelé, amerre a
legközelebbi falu tornya integetett.

Ment, mendegélt, húzta maga után a süldőt. Egyszer csak melléje
szegődött egy legényke, szép fehér libával a hóna alatt. Beszédbe
ereszkedtek, hogy jobban teljék az idő.

- Sokat kell dolgozni a mai világban - mondta a legényke -, amíg az
ember egy ilyen malacnak az árát megkeresi.

- Dolgozni dolgoztam hét kerek esztendőt - felelte Jankó -, hanem a
malacomat, azt úgy cseréltem az imént egy tehénért.

Azzal elmondta, miféle jó üzletet kötött egyre-másra.

A legényke furcsállotta egy kicsit a dolgot; úgy gondolta, talán ugratni
akarják, s nem szólt hozzá semmit; inkább a libájáról kezdett beszélni.

- Keresztelőre viszem ide a szomszéd faluba - mondta. - Megvan a súlya,
nemhiába tömik nyolcadik hete! Olyan pecsenye lesz belőle, kibuggyan a
zsírja, ha beleharapnak!

- Szép jószág, nem mondom, de az én süldőm se kutya! - büszkélkedett
Jankó.

Erre a legényke nem felelt semmit, hanem egy kis idő múlva elkezdett
nyugtalanul jobbra meg balra tekingetni, mintha attól félne, hogy rájuk
tör valaki.

- Mi az - kérdezte Jankó -, mit lesel te folyton?

- Semmit, csak úgy kémlelődöm - dünnyögte a legényke.

Mentek megint egy darabot; akkor megállt, odafordult Jankóhoz:

- Ezzel a te süldőddel is valami baj van a kréta körül. Most jövök a
faluból, ott éppen egy ilyet loptak ki a bíró óljából. Attól tartok,
hogy éppen ezt! Mindenfelé keresik a tolvajt; bajos dolog volna, ha
elcsípnének ezzel a disznóval. Még az a legkevesebb, ha dutyiba dugnak!

- Uram teremtőm! - rebegte Jankó, és elszorult a szíve. Megragadta a
legényke karját: - Kérlek, segíts ki a veszedelemből! Te ismerős vagy
errefelé, add ide a libát, és vidd a süldőt, eredj vele, amerre látsz!

- Nagy kockázat - mondta a legényke hamiskásan -, de nem venném a
lelkemre, hogy pórul járj!

Fogta a madzagot, és gyorsan letért a süldővel egy dűlőútra. A derék
Jankónak nagy kő esett le a szívéről.

"Csakhogy ebből a veszedelemből megszabadultam!" - mondta magában, és
ment vidáman hazafelé, hóna alatt a libával.

Meg-megsimogatta a hízott szárnyast, és azt gondolta:

"Ha jól fontolóra veszem a dolgot, még nyertem is a cserén. Először is
ott a jó libasült, másodszor a rengeteg zsír, egy negyedévig is elég
lesz zsíros kenyérre, harmadszor pedig a szép fehér toll: azt a párnámba
töltetem, s úgy alszom majd rajta, mintha ringatnának!"

Beért egy takaros faluba; onnét már csak egy félóra járásnyira volt a
szülőfaluja. Jankó megszaporázta a lépteit, hogy minél hamarabb
hazakerüljön, mert igen vágyott már az édesanyja után. De a téren egy
köszörűs áll: a taligájával, hajtotta sebesen a köszörűkövet, és vidáman
énekelt hozzá:

Pörög a - forog a kerekem,
Ollódat, késedet kifenem!

"Már az nem lehet, hogy ezt meg ne nézzem" - gondolta Jankó.

Megállt, figyelte, hogyan csisszen a kövön a késpenge, hogyan hányja a
szikrát; tetszett neki a dolog, még inkább az énekszó. Végül is
megszólalt:

- Jól mehet a mester uram dolga, hogy ilyen vígan köszörül!

- Jól bizony! - felelte a köszörűs. - Aranymesterség ez! Az igazi
köszörűs olyan ember, hogy ahányszor csak a zsebébe nyúl, mindig talál
benne pénzt. Hát te hol vetted azt a szép libát?

- Nem vettem, hanem egy disznón cseréltem.

- Hát a disznót?

- Azt meg egy tehénen.

- Hát a tehenet?

- Azt egy paripán.

- Hát a paripát?

- Azt meg egy akkora darab aranyon, mint a fejem.

- Hát az aranyat?

- Az a hétesztendei szolgálatom bére volt.

- Látom, ügyes, találékony legény vagy - mondta a köszörűs -, mindig
tudtál segíteni magadon. Most már csak az hiányzik a szerencsédhez, hogy
ha felállsz, mindig megcsörrenjen a sok pénz a zsebedben.

- Igen ám, ha tudnám, hogyan kezdjek hozzá!

- Úgy, ahogy én: csapj fel köszörűsnek! Egyéb sem kell hozzá, csak egy
köszörűkő, a többi már megy magától. Szívesen elindítlak a szerencse
útján, neked adom a kövemet, igaz, kicsit csorba már, de olcsón
megkaphatod, nem kérek egyebet, csak azt a libát a hónod alatt.
Cseréljünk?

- Már hogyan kérdezheti, mester uram! Hiszen egész életemre
szerencséssé tesz. Ha mindig lesz pénz a zsebemben, valahányszor
belenyúlok, mi kívánságom lehet még ezen a világon?

Azzal odaadta a libát a csorba köszörűkőért.

- Ne mondd, hogy szűkmarkú vagyok: nesze, ezt fogadd el ráadásnak -
mondta a köszörűs, fölvett a földről egy közönséges követ, és odaadta
Jankónak -, jól lehet kalapálni rajta, mind kikalapálhatod az ócska
szögeidet.

Jankó vitte a két követ boldogan, s ment a faluja felé. De mert kora
reggel óta talpon volt, kezdett elfáradni. Alaposan meg is éhezett,
hiszen amikor a lovát sikerült elcserélnie a tehénre, örömében minden
útravalóját megette. Már alig bírta a lábát, s kegyetlenül nyomta a két
kő is a vállát.

Az út szélén volt egy kút; odatámolygott hozzá szegény fiú; gondolta, ha
már ennie nincs mit, legalább iszik egyet, és pihen egy kevéskét.

A köveket, hogy valami bajuk ne essék, gondosan lerakta a kút kávájára,
aztán a víz fölé hajolt. Hajoltában véletlenül meglökte a köveket, s
mind a kettő belepottyant a vízbe.

Jankó csak nézte, amint nagy csobbanással elmerülnek aztán nagyot ugrott
örömében, hogy így szépszerével megszabadult ettől az utolsó gondjától
is.

- Nincs is nálam szerencsésebb ember a világon! - rikkantotta.

Könnyű szívvel, üres kézzel, vidáman bandukolt tovább, míg csak haza nem
ért az édesanyjához.
