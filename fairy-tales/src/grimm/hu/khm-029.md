# author: Gebrüder Grimm
# source: tbc
# url: https://www.grimmstories.com/hu//grimm_mesek/az_ordog_harom_arany_hajszala
# note: copyright of translation tbc

## Az ördög s az ő három arany hajaszála 

Hajdanában réges-régen egy szegény asszonynak fiacskája született.
Megjósolták róla, hogy amint tizennégy esztendős lesz, elveszi a király
lányát feleségül. Nem sokkal ezután ellátogatott a szegény asszony
falujába a király, de mert álruhában járt, nem tudta senki, kicsoda,
micsoda. Megkérdezte a falusiaktól, mi újság arrafelé.
- A minap egy gyerek született minálunk - mondták neki. - Megjósolták
róla, hogy tizennégy esztendős korában feleségül veszi a király lányát.
Komisz ember volt a király, szerfölött bosszantotta a jóslat. Elment a
szülőkhöz, és nagy barátságosan így szólt hozzájuk:
- Jó emberek, ti igen szegények vagytok, örülhettek, ha magatok
megéltek. Adjátok nekem a fiatokat, majd én gondját viselem.
Azok egy ideig tétováztak, de az idegen nagy pénzt ígért a gyerekért,
aztán meg azt gondolták: "Szerencsegyerek, biztosan ez is a javára
válik." Így hát végül is beleegyeztek a dologba, és odaadták a
királynak a csecsemőt.
A király egy ládikába tette a kisdedet, és ellovagolt vele. Addig vitte,
míg egy nagy folyóhoz nem ért. Megállt a parton, és belevetette a
ládikát a vízbe.
"No - gondolta magában -, megszabadítottam a lányomat egy hívatlan
kérőtől!"
A ládika azonban nem merült el, hanem a víz színén maradt; úgy lebegett
rajta, mint egy parányi hajócska. Jó asztalos készítette: egy csepp nem
sok, annyi víz sem szivárgott bele.
A folyó a király fővárosa felé folyt. Onnét vagy két mérföldnyire
vízimalom állt a part mentén. A ládikát éppen úgy sodorta az ár, hogy
fennakadt ennek a malomnak a gátján. Éppen ott bámészkodott egy
molnárlegény. Észrevette a kis ládát, azt hitte, talán kincs van benne;
gyorsan kihalászta egy kampósbottal. Hát amint a fedelét felnyitja, mit
lát? Egy eleven, takaros kis csecsemő fekszik benne, egy formás fiúcska.
A legény szaladt vele egyenest a molnárékhoz.
- Nézze csak, mester uram, mit halásztam a folyóban!
A molnáréknak nem volt gyerekük; megörültek a csöppségnek, gondjukba
vették és fölnevelték; a saját édesfiukkal sem bánhattak volna nagyobb
szeretettel.
Telt-múlt az idő, a csecsemőből futkározó kisgyerek lett; aztán megint
elmúlt egypár esztendő, és az eleven fiúcska derék, szemrevaló
legénykévé serdült.
Az idő tájt a király megint az országot látogatta. Egyszer szabad ég
alatt érte a zivatar, s ő éppen abba a malomba menekült az eső elől. A
tornácon ülve várta hogy elálljon a zápor, s egyszer csak megpillantotta
a legénykét.
- Tiétek ez a szép fiú? - kérdezte.
- Nem édesgyerekünk, instálom alássan - felelte a molnár -, talált
gyerek, úgy hozta ide a víz egy ládikában, éppen tizennégy esztendeje.
A király megütődött, amint ezt meghallotta, mert rögtön tudta, hogy ez a
fiú nem lehet más, mint a szerencsegyerek, akit ő tizennégy évvel
ezelőtt el akart pusztítani.
"No, a víz kivethetett, de azért mégsem szabadulsz meg a sorsodtól!" -
gondolta magában.
Odafordult a molnárékhoz:
- Jó emberek, nem vihetne el ez a fiú egy levelet a királynénak? Nem
kívánom ingyen, két aranyat adnék neki érte.
- Ahogyan parancsolod, urunk királyunk - felelte a molnár.
Azzal szólt a legénykének, készülődjék, mert fontos szolgálatot kell
tennie a királynak.
A király pedig nekiült, és levelet írt a feleségének. Hamar elkészült
vele mert csak ennyi állt a levélben:
"Ahogy a fiú megérkezik a levelemmel, tüstént fogasd el, ölesd meg és
temettesd el, híre-pora se legyen, mire hazaérek."
A legényke fürgén elindult a levéllel, de mert már alkonyodott, és az út
sűrű erdőn vitt keresztül, csakhamar eltévedt. Bolyongott egy ideig a
fák közt, aztán pislákoló fényt vett észre, arrafelé tartott, és
nemsokára rá bukkant egy kis házra.
Amint benyitott, egy öregasszony emelte fel a fejét a tűzhelynél.
Megijedt, amikor a fiút meglátta.
- Hát téged mi szél hozott ide? - kérdezte.
- A malomból jövök - felelte a fiú -, és a királynéhoz igyekszem,
levelet viszek neki. Eltévedtem az erdőben, szeretnék itt meghálni.
- Jaj, édes fiam - mondta az öreg -, rossz helyre kerültél, rablók
tanyája ez, ha megjönnek, megölnek!
- Tőlem jöhet, aki akar - felelte a fiú -, én ugyan nem félek. Meg aztán
olyan fáradt vagyok, hogy ha akarnék, sem tudnék továbbmenni. Azzal
végigvetette magát a padkán, és elaludt. Csakhamar megjöttek a rablók;
dühösen kérdezték, miféle gyerek hever ott.
- Szegény ártatlan fiú - mondta az öreg -, eltévedt az erdőben; meg
szántam, befogadtam, levelet visz a királynénak.
A haramiák felnyitották a levelet; és amint elolvasták benne a
parancsot, hogy a fiút meg kell ölni, marcona szívük megesett rajta. A
bandavezér széttépte a levelet, és másikat írt helyette; abban az állt,
hogy a fiúhoz azonnal hozzá kell adni a király lányát.
Reggelig békén hagyták, hadd aludja ki magát a padkán. Mikor
pitymallatkor fölébredt, kezébe nyomták a levelet, és útjára
bocsátották.
A királyné, ahogy megkapta és elolvasta a levelet, mindent aszerint
tett, amint benne írva volt: fényes lakodalmat csapott és hozzáadta a
királylányt a szerencsegyerekhez. A fiú szép is volt, kedves is volt,
így hát az ifjú pár boldogan és vidáman élt.
Nem sokkal ezután hazatért a király a palotájába. Látta: betelt a
jóslat; akármit tett ellene, a szerencsegyerek mégiscsak feleségül vette
a lányát. Dúlt-fúlt mérgében, haragosan felelősségre vonta a feleségét.
- Hát ez hogyan történt?! Hiszen én egészen mást hagytam meg a
levelemben!
Erre a királyné odaadta neki a levelet, olvassa a tulajdon szemével. A
király rögtön látta, hogy elcserélték a levelét. Hívatta a
szerencsegyereket, rátámadt:
- Mit műveltél te az én levelemmel?
- Én ugyan semmit a világon - felelte a fiú tiszta lelkiismerettel.
- Márpedig valótlant mondasz - háborgott a király -, mert én nem ezt
írtam! Kicserélték a levelemet!
- Arról én nem tudok semmit - mondta a fiú -, de meglehet, hogy a
haramiák űztek valami tréfát velem, amíg a tanyájukon aludtam.
És elmondta a királynak, hol, kiknél hált akkor éjjel, amikor eltévedt a
levelével.
A király sehogyan sem tudott beletörődni, hogy így fordult a dolog. Azt
mondta a fiúnak:
- Nagy hűtlenség, hogy nem vigyáztál eléggé a levelemre, ezért büntetés
jár; nem úszhatod meg ilyen könnyen a dolgot. Különben is, aki az én
leányomnak az ura akar lenni, annak el kell hoznia nekem a pokolból az
ördög három arany hajszálát. Megértetted?
Mert hát azt remélte a király, ezzel örökre megszabadul tőle. De a
szerencsegyerek egy csöppet sem ijedt meg:
- Az ördögtől nem félek, a három aranyhajszálat elhozom.
Azzal elköszönt, és útnak indult.
Ment szaporán, és egy idő múlva egy nagy városhoz érkezett. A kapuban az
őr kikérdezte, mit tud, miféle mesterséghez ért.
- Tudok én mindenhez! - felelte a szerencsegyerek.
- No, akkor segíthetsz rajtunk - mondta az őr. - Van a városnak egy
kútja, hajdan bor folyt belőle, ma meg még csak víz sem. Megmondhatnád,
miért apadt ki.
- Majd megtudjátok - felelte a legény -, csak várjatok, míg vissza
jövök.
Azzal ment tovább. Hamarosan egy másik városhoz ért. Ott a kapuőr megint
csak faggatni kezdte, mit tud, mihez ért.
- Tudok én mindenhez! - felelte.
- No, akkor segíthetsz rajtunk. Van a városnak egy fája, hajdan arany
alma termett rajta, most meg még csak levelet sem hajt. Miért nem?
Majd megtudjátok, csak várjatok, míg visszajövök.
És ment tovább. Egy nagy folyó állta útját; át akart kelni rajta. Kérdi
a révész, mit tud, mihez ért.
- Tudok én mindenhez!
- No, akkor mondd meg nekem, miért kell örökké ide-oda eveznem, miért
nem vált fel soha senki.
- Majd megtudod, csak várj, amíg visszajövök.
Átkelt a vízen; hát egy éktelen, kormos lyuk tátongott feléje a túlsó
parton: ott nyílt a pokol bejárata. A legény nem sokat teketóriázott,
fogta magát, bement. Az ördög éppen úton járt valahol; nem volt otthon,
csak az öreganyja. Ott ült a vénség egy nagy karosszékben, és
csodálkozva tekintett a váratlan vendégre.
- Hát te mit keresel itt, ahol a madár se jár? - kérdezte.
- Szeretnék három arany hajszálat az ördög fejéről - felelte a fiú -,
különben nem tarthatom meg a feleségemet.
- Ez nagy dolog - csóválta a fejét a vénasszony -, de az sem kisebb,
amit kérsz. Tudod-e, hogy ha az ördög hazajön, és itt talál, nyomban
kitekeri a nyakadat?
- Tudom, tudom, de hát mit tehetek? - felelte a fiú.
Az öregasszony végigmérte, arca egyre barátságosabb lett, csak úgy
táncolt rajta a rengeteg ránc.
- Tetszel nekem, nem venném a szívemre, ha baj érne itt nálunk. Lássuk,
mit tehetek érted.
Azzal egyszeriben hangyává varázsolta.
- Bújj be gyorsan a szoknyám ráncába, ott biztonságban vagy!
A fiú szedte a hangyalábait, elbújt, aztán kiszólt a szoknya ráncából:
- Volna ám még három kérdésem is!
- Miféle kérdések, hadd halljam! - szólt a vénasszony.
- Az első: miért apadt el a kút, amelyikből azelőtt bor folyt, most meg
még csak vizet sem ád? A második: miért száradt ki a fa, amelyik azelőtt
aranyalmát termett, most meg még csak levelet sem hajt? A harmadik miért
kell a révésznek örökösen ide-oda eveznie, miért nem váltja fel soha
senki?
- Nehéz kérdés mind a három - felelte a vénasszony -, de csak maradj
veszteg, és jól figyeld meg, mit mond az ördög, amikor a három arany haj
szálát kitépem.
Sötét este volt már, jött is haza nagy dérrel-dúrral az ördög, és már
messziről azt kiabálta:
- Nem tiszta a levegő! Emberszagot érzek! Emberszagot érzek! Berontott a
szobába, csak úgy a lábával rúgta be maga után az ajtót, s nyomban
nekiállt a keresésnek; átkutatott minden zugot, még az ágy alá is
benézett, de hiába, nem talált senkit.
Az öreganyja meg lehordta:
- Nem szégyelled magad! Most takarítottam, most raktam rendet, máris
tővel-heggyel összehánysz itt mindent! Örökösen emberszagot szimatolsz!
Inkább ülj le, láss neki a vacsorádnak!
Az ördög jót evett-ivott, aztán, mert fáradt volt, lehajtotta a fejét az
öreganyja ölébe.
- Vakargass egy kicsit - mondta nyűgösen.
A vénasszony vakargatni kezdte az álmos pokolfűtő üstökét. Alig telt el
egy kis idő, az ördögöt elnyomta a buzgóság; fújtatott, hortyogott
keményen. Akkor az öregasszony megkereste az első arany hajszálat,
kirántotta és maga mellé tette.
- Hujuj! - rikoltott az ördög. - Mi történt?
- Rosszat álmodtam, ijedtemben a hajadba kapaszkodtam - mondta az
öreganyja.
- S ugyan mit álmodtál? - kíváncsiskodott az ördög.
- Egy kutat; azelőtt bor folyt belőle, most meg még csak vizet sem ád.
Ugyan miért?
Az ördög jót nevetett, még a hasa is rázkódott tőle.
- Haj, ha azok az ostoba emberek tudnák! Egy varangy ül a kútban egy kő
alatt; ha azt megölnék, a kútból újra bor folynék. No de aludjunk
tovább.
A vénasszony megint vakargatni kezdte a sátán üstökét, míg újra el nem
szenderült, s horkolni nem kezdett, hogy csak úgy rezegtek az ablakok.
Akkor kirántotta a második arany hajszálat.
- Hujuj! Mit csinálsz?! - ordította dühösen az ördög.
- Ne vedd zokon - felelte az öregasszony -, álmomban kapaszkodtam
beléd.
- Mit álmodtál már megint?
- Azt, hogy egy országban áll egy almafa, régen aranyalma termett rajta,
most meg még csak levelet se hajt. Ugyan miért?
- Haj, ha tudnák! - felelte az ördög. - A fa gyökerét egy egér rágja; ha
azt megölik, megint aranyalmát terem, de ha az egér tovább rágja,
elszárad végképpen. Hanem most az tán már hagyj békén az álmaiddal, mert
ha még egyszer fölzavarsz, kapsz egy pofont!
Az öregasszony váltig ígérte, hogy a világért sem háborgatja többet;
azzal megint nekilátott a vakargatásnak, míg az ördög újból el nem
aludt, s hortyogni kezdett. Akkor megkereste a harmadik arany hajszálát,
s azt is kitépte. Nosza, fölugrott a sátán üvöltött, s el akarta rántani
az öreganyja nótáját; hanem az megint csak lecsendesítette:
- Ki tehet a rosszról, amit álmában vét?
Az ördögöt újból elfogta a kíváncsiság:
- Nocsak, mit álmodtál?
- Egy révészt; mind csak azon panaszkodik, hogy örökké ide-oda kell
eveznie, nem váltja fel soha senki. Ugyan miért?
- Hohó, a tökfilkó! - nevetett az ördög. - Ha jön valaki, és át akar
kelni, nyomja a kezébe a lapátot, és mondja neki: "Húzd magad, ha
akarod" - s ezzel aztán le is tette örökre az evezés gondját.
Most már, hogy megvolt a három arany hajszál is meg a három felelet is,
az öreganyja békén hagyta a vén sátánt, hadd aludjék.
Aludt is hajnalhasadtáig.
Mikor aztán reggel megint elhordta magát, a vénasszony előszedte a
hangyát a szoknyája ráncából, s visszavarázsolta annak, ami volt:
szerencsegyereknek.
- Itt a három arany hajszál - mondta. - Hallottad, mit felelt az ördög a
három kérdésre?
- Igen, hallottam, jól meg is jegyeztem.
- Akkor hát segítettünk a bajodon, mehetsz utadra.
A fiú szépen megköszönte az öregasszonynak, hogy ilyen jó volt hozzá a
bajában; hátat fordított a pokolnak, és igen örült neki, hogy ilyen jól
sikerült neki minden. Csakhamar odaért a folyóhoz. A révész, mihelyt
meglátta, kérte tőle a megígért választ.
- Előbb vigyél át, aztán megmondom, hogyan szabadulhatsz.
És amint kiugrott a partra, elő is adta nyomban az ördög tanácsát:
- Ha jön valaki, és át akar kelni, nyomd a kezébe a lapátot, húzza maga,
ha akarja!
Ment tovább, odaért a terméketlen almafa városához. Az őr itt is kérte a
választ. Ő meg, ahogyan az ördögtől hallotta:
- Öljétek meg az egeret - mondta -, amelyik a tövét rágja, akkor majd
megint aranyalmát terem a fátok!
Az őr megköszönte a szívességét, és hálából két, arannyal megrakott
szamarat adott neki. Végül odaért a kiapadt kút városához. Ott is
tudtára adta az őrnek, amit az ördögtől hallott:
- Egy varangy ül a kút fenekén, keressétek meg, és öljétek meg, akkor
majd újra bort ád a kutatok.
Ez az őr is köszönetet mondott neki, és hálából ez is két, arannyal
megrakott szamárral ajándékozta meg.
A szerencsegyerek aztán nemsokára hazaért a feleségéhez. Az asszony
tiszta szívből örült a viszontlátásnak, és töviről hegyire elmondatta az
urával, hol, merre járt s milyen szerencsével. A fiú meg odaadta a
királynak, amit kívánt: az ördög három arany hajszálát.
A király, mikor meglátta a négy szamarat a tenger sok arannyal,
egyszeriben jókedvre derült, egyszeriben csupa szíves nyájasság lett.
- Minden feltételt teljesítettél - mondta -, megtarthatod a lányomat. De
mondd csak, kedves vőm, hol szerezted ezt a rengeteg aranyat? Nagy kincs
ez!
- Egy folyón túlról hoztam; átkeltem a vízen, annak a túlsó partja homok
helyett arannyal van terítve.
- Én is hozhatnék belőle? - tudakolta sóváran a király.
- Amennyit csak akarsz! - felelte a fiú. - Van ott egy révész, vitesd át
vele magad, odaát megtömheted a zsákodat.
A kapzsi király tüstént útra kelt; odaért a folyóhoz, és intett a
révésznek, vigye át. Az előcammogott, föltessékelte a királyt a kompra,
és mikor átértek a túlsó partra, kezébe nyomta az evezőt, kiugrott és
elszaladt. Attól fogva a királynak kellett ide-oda eveznie a két part
közt; ez volt a büntetés gonoszságáért.
Most is ott révészkedik még, mert csak nem bolond valaki kivenni az
evezőt a kezéből!
