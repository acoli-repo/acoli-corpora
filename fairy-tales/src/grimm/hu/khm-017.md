# author: Gebrüder Grimm
# source: tbc
# url: https://www.grimmstories.com/hu//grimm_mesek/a_feher_kigyo
# note: copyright of translation tbc

## A fehér kígyó 

Élt valaha régen egy király, akinek messze földön híres volt a
bölcsessége. Nem maradt előtte rejtve semmi, mintha csak a szelek súgták
volna meg neki a titkokat. Hiába lepleztek, hiába takargattak előtte
valamit: a király rögtön megtudott mindent.
Ezen aztán váltig csodálkoztak az országban, de csodálkoztak egy különös
szokásán is. Amikor ugyanis vége volt az udvari ebédnek, a király
mindenkit kiküldött az ebédlőteremből, aztán egy idő múlva csöngetett, s
akkor egyik bizalmas szolgája egy letakart tálat tett elé. A király,
mielőtt a fedőt fölemelte, a szolgát is kiküldte, így aztán senki nem
tudta, mi van a tálban, mit eszik a király, ha magára marad az
ebédlőben.
Csakhogy a szolga oldalát rettenetesen furdalta a kíváncsiság!
Addig-addig, hogy a végén már nem bírt ellenállni neki; s egy szép
napon, amikor a király másodszor is becsöngette, hogy vigye el a tálat,
nem a szokott helyére tette, hanem beosont vele a szobájába, magára
zárta az ajtót, és leemelte a fedőt. Mit talált a tálban? - Egy fehér
kígyót.
Ha már idáig jutott, hogyan állhatta volna meg, hogy meg ne kóstolja?
Leszelt belőle egy darabkát, és a szájába vette.
Abban a pillanatban furcsa, szapora csacsogást hallott az ablaka felől.
"Hát ez miféle terefere?" - gondolta.
Odament az ablakhoz, és kifülelt. Hát a verebek fecsegtek egymás közt a
bokrok alatt, vége-hossza nem volt a pletykának: mit láttak, mit
hallottak, mi történt a szomszédéknál, mi a harmadik határban. És a
szolga szóról szóra mindent kihallgatott; mert aki a fehér kígyó húsából
evett; annak egyszeriben csodálatos képessége támadt: megértette az
állatok nyelvét.
Történt ebben az időben, hogy a királynénak eltűnt a legszebbik gyűrűje.
A szolgának mindenüvé szabad bejárása volt, reá esett hát a gyanú; ki
más lehetne a tettes, mint ő? A király maga elé idézte, és keményen
megfenyegette, hogy ha másnapig meg nem nevezi a bűnöst, senki le nem
mossa róla a tolvaj nevet, s ugyan meg nem szabadul a büntetéstől! Hiába
hangoztatta a jámbor, hogy ártatlan, és színét se látta a királyné
gyűrűjének: nem használt az semmit.
- Úgy vigyázz, hogy holnap tömlöcbe vetnek, tán még fejedet is veszik! -
mondta neki az udvarmester, és kikergette a palotából.
Szegény szolga mit tehetett egyebet? Lement nagy búsan a kertbe, leült
egy fa árnyékába, tenyerébe temette a fejét, s úgy töprengett, úgy
emésztődött, hogyan szabadulhatna meg ebből a nagy veszedelemből.
Nem messze tőle kis patak folyt, partján ott pihentek a királyné
majorságának a kacsái, tollászkodtak, és közben bizalmasan
elbeszélgettek. A szolga egyszerre hegyezni kezdte a fülét. Arról folyt
köztük a szó, hol, merre totyogtak aznap hol, miféle jó eledelre
akadtak. S akkor az egyik kacsa bosszúsan azt kiáltotta:
- Kegyetlenül nyomja a begyemet az az átkozott gyűrű!
- Miféle gyűrű? - kérdezte egy másik.
- Az, amelyiket siettemben véletlenül lenyeltem a királyné ablaka
alatt!
A szolga, amint ezt meghallotta, fölugrott, nyakon csípte a kacsát, s
akárhogy jajgatott, akárhogy hápogott, szaladt vele a konyhába a
szakácshoz.
- Vágd le gyorsan ezt a récét! Épp elég kövér már!
- Az igaz - hagyta helyben a szakács, és meglatolgatta a szárnyast -,
derekasan meghízott, éppen jó lesz vacsorára.
Azzal nyissz! - elvágta a kacsa nyakát, és elkezdte kibelezni. A
begyében egy csomó kukorica közt megtalálták a királyné elveszett
gyűrűjét.
A szolga ment egyenest a királyhoz.
- Felséges uram, itt van a gyűrű, most találtuk egy kacsa begyében; itt
a bizonyság rá, hogy igazat szóltam: ártatlan vagyok.
A király restellte magát az igazságtalansága miatt.
- Látom, alaptalan volt a gyanú - mondta -, jóvá akarom tenni a rajtad
esett sérelmet. Kérhetsz, amit akarsz: aranyat, magas állást a
palotámban; minden kívánságodat teljesítem.
De a szolgának nem volt kedve olyan házban maradni, ahol megrágalmazták,
és kételkedtek a becsületében.
- Uram királyom - felelte -, köszönöm a Felséged jóságát, de nekem csak
egyetlen vágyam van: szeretnék egy kicsit világot látni. Nem is kérek
egyebet, csak egy jó lovat meg egy kis pénzt, útravalónak.
- Menj le az istállómba, válassz lovat magadnak - mondta a király, és
meghagyta a kincstartójának, lássák el a szolgát annyi pénzzel, amennyit
akar.
A szolga aztán nyomban útnak is indult; nekivágott a nagyvilágnak.
Egy szép napon, amint éppen egy tó partján poroszkált, három halat
pillantott meg: fönnakadtak a nádban, és keservesen tátogattak. A
halakról ugyan azt tartják, hogy némák, ő azonban meghallotta és meg is
értette a panaszukat: azon siránkoztak, milyen keserves dolog, hogy
ilyen nyomorultul kell elpusztulniuk.
A szolga jó ember volt, megesett rajtuk a szíve, leszállt a lováról, és
visszatette a három pórul járt pontyot a vízbe.
Azok egyszerre ficánkolni kezdtek örömükben; csaptak egyet-kettőt a
farkukkal, s eltűntek, de csakhamar újra kidugták a fejüket a tóból, és
azt mondták:
- Jótett helyébe jót várj; megháláljuk még neked, hogy megmentetted az
életünket.
A szolga továbbkocogott, de egyszerre mintha vékonyka hangot hallana
odalent a homokban. Fölfigyelt, mi lehet az; hát egy hangyakirály
jajveszékelt odalent:
- Ó, ha az emberek egy kicsit óvatosabbak volnának azokkal az otromba
nagy állataikkal! Ez a buta ló a végén még egész népemet agyontapossa a
vaskos patáival!
A szolga gyorsan megrántotta a kantárszárat, és befordult egy dűlőre,
nehogy a sürgő-forgó bolynak baja essék.
A hangyakirály meg utána kiáltott:
- Jótett helyébe jót várj: ezt még megháláljuk neked!
A dűlő erdőbe torkollott, s az út most abban kanyargott tovább. A szolga
föl-föltekintett az akácok ritka lombján át az égre. Hát az egyik fa
tetején egyszer csak észrevett egy gallyakból összetákolt hollófészket.
A hollópár ott állt a fészek szélén. Éppen hajigálták kifelé a
fiókáikat.
- Takarodjatok, akasztófavirágok! - rikácsolták. - Elég nagyok vagytok,
ideje, hogy gondoskodjatok magatokról!
A szerencsétlen fiókák szárnyukszegetten hevertek a fűben; csapkodtak,
verdestek és siránkoztak.
- Hogyan gondoskodhatnánk magunkról, gyámoltalan fiókák, hiszen még
repülni sem tudunk! Nincs más hátra, éhen kell pusztulnunk.
A szolga megszánta őket, leszúrta a lovát, s otthagyta nekik eledelül. A
hollófiak odaszökdécseltek, nekiestek a lakomának, és mikor jóllaktak,
elkezdtek kiabálni:
- Jótett helyébe jót várj: ezt még megháláljuk neked!
A szolga most már gyalog bandukolt a világban. Ment, mendegélt, végül
egy nagy városba ért.
Zsivaj, lárma, tülekedés volt az utcán, a sok nép csak úgy hullámzott,
az emberek majd egymást tiporták.
- Mi van itt? - kérdezősködött a szolga. - Mire vár ez a tömeg?
De nem kapott feleletet; mindenki ágaskodott, a nyakát nyújtogatta, mert
az egyik utcából egyszerre előrúgtatott egy piros bársonyruhába öltözött
lovas, belefújt a kürtjébe, és amikor csend lett, harsány hangon
rákezdett a mondókájára:

Közhírré tétetik országnak és világnak;
a királykisasszony férjet keres magának.
Aki jelentkezik gondolja meg a dolgát,
mert halál fia, ha nem állja meg a próbát.
Ráment az élete már sok derék legénynek.
Van-e ma köztetek leánykérő, vitézek?

- Van! - kiáltotta a szolga.
A tömeg utat nyitott neki, ő meg odaállt a lovas elé, és azt mondta:
- Egy életem, egy halálom: itt vagyok, jelentkezem a királykisasszony
kérőjének!
- Meggondoltad? - kérdezte a lovas. - Ha nem tudod teljesíteni a
feladatot, téged is lenyakaznak, mint a többi vakmerőt. Még
visszaléphetsz!
- Míg a nagyvilágot jártam, hallottam a hírét a királykisasszony
szépségének; tudom, nincs nála szebb széles e földön. Vagy elnyerem a
kezét vagy meghalok!
Most már a lovas nem akadékoskodott tovább; bevezette a palotába,
egyenest a király elé, a trónterembe. A király jobbján ott ült a leánya;
olyan ragyogó szép volt, hogy a szolgának belekáprázott a szeme.
A királykisasszony nem szólt egy szót sem, csak lehúzta az ujjáról a
gyűrűjét, és rátette egy aranytálcára. A szolgára jóformán oda se
nézett; büszkén, kevélyen kivonult a teremből.
- Ezt a gyűrűt kell felhoznod a tenger fenekéről - mondta a király. - Ha
nélküle jössz vissza, addig lökünk vissza a hullámokba, míg oda nem
veszel.
Az ifjút kivitték a tengerpartra, ott a szeme láttára jó mélyre
beeveztek, és beledobták a gyűrűt a vízbe.
- Ezt aztán keresheted! - mondták, és ott hagyták egyedül.
Ő csak állt, állt a parton, és még csak nem is töprengett rajta, hogyan
teljesíthetné a feladatot; ki tudná megtalálni azt a parányi gyűrűt ez
alatt a nagy víz alatt abban a rengeteg homokban?
"No - gondolta magában -, búcsúzz el a napvilágtól, mert holnap vége az
életednek!"
Hanem egyszer csak fodrozódni kezdett a tenger sima tükre; tiszta volt a
víz, egészen áttetsző, s három hal siklott benne, egyenesen feléje. A
középsőnek volt valami a szájában; ahogy a közelébe értek, látta, hogy
egy kagyló. A hal kiúszott vele a partra, letette az ifjú lába elé, s
így szólt:
- Ez a hála, amiért megmentetted az életünket.
Egy csobbanással elmerült, és már el is tűntek mind a hárman; csak a víz
fodrozódása mutatta, merre siklanak, befelé a mélybe.
Az ifjú fölvette a homokból a kagylót, és kinyitotta: benne csillogott
az aranygyűrű. Sietett a palotába, jelentkezett a király előtt, tenyerén
tartotta a gyűrűt, úgy mondta:
- Uram királyom, teljesítettem a feltételt, kérem a megígért jutalmat!
Hanem a kevély királylány hallani sem akart róla.
- Aki nem rangombéli, annak még egy próbát kell kiállnia - mondta.
Leszaladt a kertjébe, és a tulajdon kezével szórt szét tíz szakajtó
kölest a pázsiton.
- Ezt holnap hajnalra, mielőtt a nap fölkel, mind fel kell szedned
mondta. - Ha csak egy szem híja lesz is: vége az életednek!
Az ifjú leült a kertben egy padra. Egy kicsit gondolkodott, hogyan
lehetne összeszedni a kölest; de hát tudta ő azt jól, hogy sehogyan sem!
Nem is törte magát többet, ült, és várta, hogy megvirradjon, és vigyék a
vesztőhelyre.
Úgy elbúsult a sorsán, hogy talán aludt is valamicskét; mert amikor
fölnyitotta a szemét, az ég már világos volt, éppen kelt a nap, most
világította meg az első sugár a mennyboltot. S abban a pillanatban
vékony hang hallatszott valahonnét a fűből:
- Ez a hála, amiért megmentetted az életünket.
Az ifjú meglepődve lenézett: ott állt színig tele mind a tíz szakajtó,
egy árva szem sem hiányzott a kölesből. A fűszálak még hajladoztak egy
darabig, mintha selymes fuvalom simogatná őket: a hangyakirály vonult el
a népével.
Kora reggel maga a királylány ment le a kertbe, és nem győzött hova
lenni a csodálkozástól, amikor meglátta a padon a békésen üldögélő ifjút
és lábánál a tíz, kölessel teli szakajtót.
Az ifjú a királykisasszony láttára fölkelt a helyéről, meghajolt, s azt
mondta:
- Teljesítettem a második feladatot is, kérem a megígért jutalmat!
- Akár teljesítetted, akár nem, addig nem leszek a feleséged, míg el nem
hozod nekem az almát az élet fájáról! - mondta a királykisasszony, hátat
fordított neki, és fölszaladt a palotába.
Szegény fiú azt sem tudtat merre van az élet fája. De föltette magában:
keresi, ameddig a lába bírja, s megy, amíg meg nem találja.
Három országot bejárt már, s egy este a negyediknek a szélén egy nagy
erdőbe ért. Letelepedett egy fa alá, és lehunyta a szemét, hogy kialudja
a fáradtságát. Egyszer csak hallja, hogy valami moccan a feje fölött a
lombban, mintha madár rebbenne. Fölnézett, de a sötétben nem látott már
semmit, csak valami fényesség villant előtte, és valami az ölébe
hullott: Megkereste, mi az: egy aranyalma volt.
Aztán megint rebbent a lomb, suhogás hallatszott, szárnyak suhogása, és
máris ott ült a térdén három holló.
- Mi voltunk az a három hollófi, akit megmentettél az éhhaláltól -
mondták. - Hallottuk, hogy az aranyalmát keresed. Átrepültünk a tengeren
a világ végére. Ott áll az élet fája: elhoztuk neked az aranyalmát
róla.
Az ifjú tagjaiból egyszerre elszállt a fáradtság. Tüstént útnak indult,
s ment pihenés nélkül, amíg vissza nem ért a királylányhoz. Átadta neki
az aranyalmát, s így szólt:
- Teljesítettem ezt a kívánságodat is; most már teljesítsd te is az
enyémet: légy a feleségem.
A királylány most már nem vonakodott tovább. Megfelezték és megették az
élet almáját. A királylány szíve megtelt tőle szeretettel, szerelemmel;
egybekeltek, és még most is boldogan élnek, ha meg nem haltak.
