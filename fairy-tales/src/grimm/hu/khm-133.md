# author: Gebrüder Grimm
# source: tbc
# url: https://www.grimmstories.com/hu//grimm_mesek/a_szettancolt_cipellok
# note: copyright of translation tbc

## A széttáncolt cipellők 

Hajdanában réges-régen, hetedhét országon túl élt egyszer egy király.
Tizenkét lánya volt, egyik szebb a másiknál; bőrük, mint a friss hó,
arcuk, mint a nyári alma, termetük meg sudár, mint a nádszál.

Volt egy nagy közös hálóterem a királyi palotában, abban állt egymás
mellett az ágyuk, szép sorjában mind a tizenkettő. Este, mikor
lefeküdtek, a király rájuk zárta az ajtót, és a kulcsot jól eltette a
zsebébe; a lányok mégis minden áldott reggelre széttáncolták a
cipőjüket.

Hogy hogyan és mint, annak senki nem volt a megmondhatója.

A király sokáig töprengett, miképpen juthatna a titok nyomára. Végül sem
talált jobb megoldást, mint hogy kidoboltatta az országban, hogy aki
nyomára jut, hol táncolnak éjszakánként a lányai, feleséget választhat
közülük magának, és holta után a királyságot is megkaphatja.

Hanem aki jelentkezik a próbára, és három nap, három éjjel sem sikerül
megfejtenie a titkot, az halál fia.

Csakhamar elő is állt egy királyfi, hogy ő minden kockázatot vállal.
Nagy tisztességgel fogadták az udvarban, estig minden jóval tartották,
aztán mikor a nap leáldozott, bevezették a hálóhelyére. Amolyan kis
előszobaféle volt ez, innét nyílt a lányok hálóterme; azért vetették meg
ide a királyfi ágyát, hogy beláthasson a lányokhoz, kileshesse, hová
mennek, hol táncolnak éjszaka.

Mielőtt a királyfi lefeküdt, a legidősebbik királylány bevitt neki egy
kupa bort, megkínálta vele, illendően megvárta, míg az ifjú iszik
egy-két kortyot, aztán magára hagyta.

A királyfi jól kinyitotta a szemét, olyan éberen figyelt a sötétségben,
hogy az erdei hiúz sem lesheti különben a zsákmányt. Hanem egy idő múlva
elbágyadt, elnehezedett a feje, és mintha ólommá vált volna a pillája.
Végigdőlt az ágyán, és elaludt. Mikor aztán reggel felébredt, nyomban
látta, hogy a lányok megint táncolni voltak az éjjel, mert minden
cipellőnek lyukas volt a talpa.

Így történt ez a második meg a harmadik éjszakán is. Negyednap aztán
irgalom nélkül lenyakazták a királyfit. Utána még sok kérő jelentkezett
a próbára, de mindegyiknek ráment az élete.

Történt akkoriban, hogy egy szegény kiszolgált katona, aki a sok sebe
miatt már alkalmatlan lett a tábori életre, éppen úton volt a király
fővárosa felé, hogy ott valamilyen csendes, könnyű munkát keressen
magának. Találkozott egy öregasszonnyal, szóba elegyedtek,
meghányták-vetették a világ sorát; aztán egy keresztútnál az anyóka
megállt, azt mondta:

- Én erre letérek. Hát te hová tartasz, mi a szándékod?

- Magam sem tudom - szólt a katona, és vállat vont. És csak úgy
tréfából hozzátette: - Kedvem volna kitalálni, hol táncolják szét a
király lányai éjszakánként a cipellőjüket. Bezzeg akkor nem volna többé
semmi gondom, királykodhatnám életem fogytáig!

- Nem is olyan nehéz dolog - mondta az öregasszony. - Nem kell ahhoz
semmi egyéb, csak ennyi: ne idd meg a bort, amivel este a
királykisasszonyok megkínálnak, aztán tégy úgy, mintha aludnál, de azért
jól figyelj mindenre. A többihez aztán már megvan a magadhoz való eszed.

Egy köpönyeget szedett elő a kosarából, és átnyújtotta a katonának.

- Ha ezt a köpönyeget magadra veszed, egyszeriben láthatatlanná válsz,
és a tizenkét lány után lopakodhatol.

Azzal eltipegett az általúton, s egykettőre eltűnt a katona szeme elől.
A kiszolgált vitéz meg fontolóra vette a dolgot.

"Én már úgysem sokat veszthetek!" - gondolta, és másnap jelentkezett
kérőnek a királynál.

Jól fogadták őt is, akárcsak leánykérő elődeit. Felöltöztették pompás
ruhába, estélig szép szóval tartották, aztán mikor a nap lebukott,
bevezették a kis előszobába.

Éppen nekikészült a vetkőzésnek, amikor nagy nyájasan bement hozzá a
legidősebbik királykisasszony.

- Egy kis bort hoztam, idd meg az egészségünkre!

A fortélyos katona azonban már előre számított a dologra. Mielőtt
bevezették a hálóhelyére, ügyesen egy szivacsot kötözött az álla alá;
most aztán mind abba öntötte a bort, egy csöpp nem sok, annyit sem ivott
belőle. Hamarosan lefeküdt, hevert egy darabig a hátán, majd mint akit
elnyomott az álom, horkolni kezdett. A királylányok jót kacagtak rajta.

- Ez is megkímélhette volna az életét! - mondta a legnagyobbik.
Fölkeltek, szekrényt-ládát kinyitottak, pompás ruhákat vettek elő, a
tükör elé ültek, szépítgették magukat, tipegtek-topogtak, örültek előre
a táncnak.

- Ti csak vigadoztok, de én valahogy olyan furcsán érzem magam;
meglátjátok, valami baj ér minket - szólt a legkisebbik.

- Te kis dunnalúd, mindig riadozol - mondta a legidősebb. - Elfelejted,
hány királyfi vigyázott már ránk hiába? Ennek a katonának még csak
álomitalt sem kellett volna adnom; úgysem ébredne föl a mihaszna.

Mikor elkészültek, még egyszer megnézték a katonát, de az jól becsukta a
szemét, és meg se moccant, úgy tett, mintha aludnék, akár a bunda. A
lányok egészen megnyugodtak, ahogy ezt látták. A legidősebb odament az
ágyához, és megkopogtatta. Abban a pillanatban megnyílott a föld, és az
ágy elsüllyedt. Mély üreg nyílt a helyén. A lányok egymás után
leereszkedtek az üregbe, és elindultak szaporán lefelé egy föld alatti
lépcsőn, elöl a legidősebbik, utána sorban a többi.

A katona végignézte a dolgot; nem sokat tétovázott, nyakába kerítette a
köpönyeget, és a legkisebbik királylány után surrant.

A lépcső közepén járhattak, mikor véletlenül ráhágott a királylány
szoknyájára.

- Jaj, ki kapaszkodott a ruhámba?! - sikoltott fel ijedten a
királykisasszony.

- Ugyan ne légy már olyan együgyű - szólt rá a legidősebb nénje -,
biztosan valami kampósszögbe akadtál.

Csakhamar mindannyian leértek a lépcsőn. A katona csak ámult-bámult,
mert olyan gyönyörű fasorba jutottak, amilyet ő még életében sosem
látott. Színezüstből volt a fák levele; csillogtak-villogtak, ahogy a
könnyű kis fuvalom mozgatta őket.

"Nem árt, ha valami emléket viszek innét, ki tudja, mire lesz még az
jó!" - gondolta a katona.

Odalépett az egyik fához, és letört róla egy ágat.

Abban a pillanatban nagyot kondult a fa, mint az öreg harang. A
legkisebbik királylány megint felkiáltott:

- Itt valami nincs rendjén! Hallottátok ezt a kondulást?

- Ugyan ne ijedezzél - nyugtatta meg a legidősebbik nénje -, nyilván a
királyfiak kastélyában húzták meg a nagyharangot; örvendeznek a
jövetelünknek, azért harangoznak.

Továbbmentek, befordultak egy másik fasorba. Az még sokkal szebb, sokkal
ragyogóbb volt, aranylevelek remegtek a fákon a szelíd fuvallatban. A
katona ott is letört egy gallyat emlékül, s ez a fa is kondult egyet de
még szebben, még tisztább hangon, mint az ezüst fasorban.

A legkisebbik királykisasszony összerezzent, halkan felsikoltott,
riadtan tekintgetett jobbra-balra, de hát senkit sem láthatott, mert a
katonát eltüntette a varázsköpönyeg. A nénje meg ismét összeszidta, hogy
mindig csak rémüldözik, pedig tudhatná, hogy a királyfiak harangoznak
örömükben.

Mikor a harmadik fasorba értek, a katona egy percre egészen elhűlt az
ámulattól, mert még csak elképzelni sem tudott volna soha olyat, ami itt
tárult eléje. Gyémántból volt a fák lombja, s a levelek úgy tündököltek,
hogy belekáprázott az ember szeme.

Itt is minden úgy történt, mint az ezüst meg az arany fasorban: a katona
letört egy ágat emlékül, a fa kondult egyet, a legkisebbik
királykisasszony felsikoltott ijedtében a legidősebb nénje pedig
megnyugtatta, hogy csak a királyfiak kastélyának a harangja szól.

A gyémánt fasor egyenesen egy tóhoz vezetett. Tizenkét csónak ringott a
vízen. Mindegyikben egy nyalka királyfi ült: a tizenkét
királykisasszonyt várták.

Mindegyik lány beszállt egy-egy csónakba. Mikor már mind elhelyezkedtek,
a katona is beült láthatatlanul a tizenkettedikbe a legkisebbik
királylány mellé.

Mikor a tó közepén jártak, egyszer csak azt mondta a királyfi:

- Nem tudom, mi ez, de ma olyan nehéz ez a csónak! Teljes erőmből húzom
az evezőt, mégis alig haladunk! Mintha valami terhet vonszolnánk.

- Biztosan a nagy meleg miatt van - felelte a királykisasszony. - Engem
is úgy fojtogat a hőség.

Szép fényes kastély állt a túlparton, víg muzsika szállt belőle,
trombitaszó, dobszó. Kikötöttek, bementek a kastélyba, és táncba fogtak,
ki-ki a párjával.

Velük ropta a katona is, csakhogy láthatatlanul.

Egyszer az egyik lány megszomjazott, inni kért. A királyfi, aki a párja
volt, egy teli boroskelyhet nyújtott oda neki. Hanem a katona ott
termett, s mind egy cseppig kiitta a bort. A lány nem tudta mire vélni a
dolgot, egy kicsit elcsodálkozott rajta, de azért csak tovább táncolt.

Mikor a katona a legkisebbik királykisasszony kelyhéből is kihörpintette
a bort, egy kis riadalom támadt, mert a leány felsikoltott, és váltig
hangoztatta: itt valami nincs rendjén, ő már egész este olyan furcsán
érzi magát, még utóbb valami baj éri őket. A legidősebb nénje azonban
most is csak összeszidta.

- Ne adjatok rá - mondta -, ez a kis ostoba mindig riadozik!

Hajnali háromig állt a tánc; akkorra mind kilyukadtak a cipellők, abba
kellett hagyni. A királyfiak visszavitték a lányokat a tavon át. A
katona most az első csónakba szállt, a legidősebbik királykisasszony
mellé. A parton a lányok búcsút vettek a királyfiaktól, és megígérték,
hogy másnap éjjel újra eljönnek.

Ahogy a lépcsőhöz értek, a katona előreszaladt, és befeküdt az ágyába.
Mire a lányok lassan, fáradtan fölvánszorogtak, ő már javában húzta a
lóbőrt, úgy hortyogott, hogy már messziről meghallották.

- Ettől ugyan békén lehetünk - mondták.

Azzal levetették s elrakták a szép ruhájukat, a széttáncolt cipellőket
meg az ágy végébe rakták, és lefeküdtek.

Másnap a katona nem szólt egy kukkot sem, mert még egyszer végig akarta
nézni ezt a csodálatos dolgot. A második éjszaka is velük tartott. Akkor
is úgy történt minden, mint az első alkalommal: táncoltak, míg szét nem
táncolták a cipőjüket.

S így volt a harmadik éjszakán is. De akkor a katona emlékül egy kelyhet
is elhozott magával.

Reggel a király hívatta a katonát.

- Elmúlt a három éjszaka; halljuk, meg tudsz-e felelni a föltett
kérdésre.

- Tüstént, uram királyom - mondta a katona -, csak magamhoz veszem a
bizonyságaimat.

Beszaladt a kis előszobába, kivette a párnája alól az ezüstágat,
aranyágat, gyémántágat meg az aranykelyhet. A lányok majd a szemüket
kinézték, úgy lesték, mit művel; a katona azonban ügyes volt, hátat
fordított a lányoknak, úgy rejtette a kabátja alá a kincseit.

Visszament a trónterembe; a tizenkét királykisasszony meg az ajtó mögött
lapult és hallgatódzott.

- Mondd meg hát, hol táncolják szét a lányaim éjszakánként a
cipőjüket - kérdezte a király.

- Egy föld alatti kastélyban - felelte a katona -, ott mulatnak
tizenkét királyfival.

Azzal elmondta, hol járt, mit látott, és kirakta a király asztalára a
bizonyítékait: az ezüstágat, az aranyágat, a gyémántágat meg a kelyhet.

A király erre behívatta a lányait.

- Feleljetek nekem: igazat szólt-e ez a katona? - kérdezte.

Azok látták, hogy leleplezték őket; s úgyis hiába tagadnának;
bevallottak hát mindent töredelmesen.

A király a katonához fordult:

- Megtetted, amire vállalkoztál; én is megtartom, amit ígértem. Itt a
tizenkét leányom, melyiket akarod feleségül?

- Nem vagyok már mai legény - sodort egyet a katona a bajuszán -, a
legidősebbik illik hozzám a legjobban.

Még aznap megülték a lakodalmat, és a király örökösévé fogadta a
katonát.
