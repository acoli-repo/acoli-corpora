# author: Gebrüder Grimm
# source: tbc
# url: https://www.grimmstories.com/hu//grimm_mesek/az_erdei_anyoka
# note: copyright of translation tbc

## Erdei anyó 

Egyszer egy szegény szolgálólány egy nagy-nagy erdőn utazott át a
gazdáival. Az erdő közepén rablók támadtak rájuk, és aki a kezük ügyébe
került, azt irgalmatlanul megölték. A lány fent ült a kocsis mellett a
bakon. Amikor a rablók nagy lármával előrontottak a sűrűből, megijedt,
leugrott, és elbújt egy vastag fa mögé. Ott lapult, míg a támadók el nem
vonultak a gazdag zsákmánnyal. Akkor végre előmerészkedett rejtekéből,
de nem talált egyebet, mint a kocsi roncsait meg a gazdái holttestét.
Leült, és keservesen sírni kezdett.

- Ó, én szegény szerencsétlen - így jajveszékelt -, mi lesz velem?
Sosem találok ki ebből a rengetegből! Nem lakik itt egy árva lélek sem;
éhen fogok veszni, vagy engem is megölnek majd a rablók!

Mikor kissé lecsendesedett, felállt, kereste-kutatta, merre mehetne, de
még csak egy vékonyka ösvényt sem talált. Így érte az este.

A fák közt egyre sűrűbb lett a homály. Néha ág reccsent, s olyankor
szegény lánynak majd elállt a szíve verése; azt hitte, vadállat oson a
bozótban, vagy útonálló mozdult meg valamelyik fa mögött. Már lélegzeni
is alig mert. Végül azt mondta magában:

"Itt ez a nagy fa, leülök a tövébe, s egy tapodtat sem tágítok innét,
akármi történjék is."

Hát ahogy ott kuporgott, egyszer csak egy fehér galamb szállt feléje.
Leereszkedett a lányhoz; aranykulcsocska csillogott a csőrében.

A lány úgy megörült a madárnak, hogy egy pillanatra még a
bújáról-bajáról is megfeledkezett; kinyújtotta a kezét, hívogatni
kezdte.

- Tubicám! Tubicám!

A galamb odalibbent hozzá, tenyerébe ejtette az aranykulcsocskát, és
megszólalt:

- Ne búslakodj azért jöttem, hogy segítsek rajtad. Látod azt a nagy
fát? Azon van egy kis lakat nyisd föl a kulccsal, találsz benne
enni-inni magadnak, nem kell tovább éhezned.

Azzal elrepült. A lány pedig odament a fához, kinyitotta, és valóban
lelt benne egy tálka tejet és hozzá egy karaj fehér kenyeret. Hanem
amikor jóllakott, megint csak eszébe jutott a szomorúsága.

- Nálunk otthon ilyenkor ülnek el a tyúkok - sóhajtotta. - Olyan fáradt
vagyok, bár én is lefekhetném az ágyamba!

Alig hangzott el a fohászkodás, máris odaröppent hozzá a galamb. Most
egy másik kulcsocskát hozott a csőrében, letette a lány tenyerébe, s azt
mondta:

- Ne búslakodjál; menj, nyisd ki ott azt a másik fát, találsz benne
ágyat magadnak.

A lány úgy tett, ahogyan a madár meghagyta neki; kinyitotta a fát, s mit
nem látott? Szép vetett ágy fehérlett feléje, dagadó párnákkal, könnyű
takaróval. Ő meg belefeküdt, és nyomban elaludt.

Reggel, amint fölébredt a harsány erdei madárszóra, harmadszor is
odaszállt hozzá a galamb. Megint hozott egy kis aranykulcsot, s az
mondta:

- Nyisd ki azt a harmadik fát ott, találsz benne ruhát magadnak.

És a lány olyan pompás aranyos-gyémántos ruhát lelt a fában, hogy annál
szebbet még a királykisasszony sem hordhat.

Így éldegélt egy ideig az erdőben. A fehér galamb mindennap fölkereste,
s amire csak szüksége volt, mindenről gondoskodott.

Egy szép napon aztán azt kérdezte tőle:

- Megtennél-e valamit a kedvemért?

- Már hogyne tennék! - felelte a lány. - Mindent megteszek, amit
kívánsz.

- Akkor gyere utánam, elvezetlek egy házikóhoz, oda menj be. A tűz
helynél egy anyóka kuporog majd, és jó napot köszön neked, de te a
világért se felelj rá, akármit is csinál: Menj el mellette mintha ott
sem volna. A jobb keze felől találsz egy ajtót, azt nyisd ki, és lépj be
rajta a szobába. A szoba közepén látsz majd egy asztalt tele gyűrűvel;
egyik csillogóbb, mint a másik. Ezeket a fényeseket hagyd békén, de
találsz köztük egy egyszerűt, azt kapd fel, és hozd el nekem, amilyen
gyorsan csak bírod.

Azzal a galamb fölröppent, ágról ágra szállva elvezette a házikóhoz,
aztán eltűnt; a lány pedig belépett, s mindent úgy talált, ahogyan a
galamb előre megmondta. Az anyóka ott kuporgott a tűzhely mellett, és
elkerekedett a szeme a csodálkozástól, amikor a hívatlan vendég
betoppant.

- Jó napot, kedves gyermekem! - köszöntötte nyájaskodva.

A lány azonban jól megjegyezte a galamb tanácsát: nem felelt egy árva
szót sem, csak ment egyenesen az ajtóhoz.

Akkor az öreg fölugrott a zsámolyról, belekapaszkodott a ruhájába, úgy
akarta visszahúzni, s közben rikácsolt, mint valami vén holló:

- Hallod-e, az az én szobám, oda nem léphet be senki, ha én nem
engedem!

De a lány nem törődött a kiáltozásával; kirántotta magát az öregasszony
kezéből, és belépett a szobába.

Nagy asztal állt középütt. Rengeteg gyűrű hevert rajta;
csillogtak-villogtak, hogy csak úgy szikrázott a szeme tőlük. Ő azonban
sorra félrelökdöste valamennyit; csak azt az egyetlenegyet, csak azt a
dísztelen gyűrűt kereste, de sehogyan sem tudott ráakadni.

Már egészen kétségbeesett, hogy hiába minden, nem tehet eleget a galamb
kívánságának. De talán nem is az asztalon van a gyűrű, hanem valahol
másutt a szobában? Tanácstalanul körülnézett; hát látja: az öregasszony
épp akkor kap föl a sarokból egy kalitkát, és ki akar osonni vele. A
lány hirtelen az ajtóhoz ugrott, útját állta a vénasszonynak, és kikapta
a kezéből a kalitkát.

Egy szürke madár ült benne, és csőrében tartotta a gyűrűt.

A lány nagyon megörült, benyúlt a rácson, kirántotta a madár csőréből a
gyűrűt, és kiszaladt vele a házból. Futott, futott az erdőben, ahogy
csak a lába bírta, s egyre azt várta, egyszer csak odaszáll hozzá a
galamb és átveszi tőle a drága zsákmányt. De a galambnak híre-hamva sem
volt. A lánynak lankadni kezdett az ereje, egyre lassabban lépkedett,
végül egészen elgyengült, és kimerülten nekidőlt egy fának.

A fa egyszeriben lágy és hajlékony lett; lebocsátotta ágait, és az ágak
körülölelték a lányt; már nem is ágak voltak, hanem két erős kar; és a
fa sem fa volt már, hanem egy szép ifjú.

Megölelte, megcsókolta a lányt, és azt mondta:

- Köszönöm neked, hogy megváltottál és kiszabadítottál a vénasszony
hatalmából. Az az anyóka gonosz boszorkány: fává varázsolt, de néhány
órára mindennap fehér galamb lehettem. Addig nem is változhattam vissza
emberré, míg a gyűrű a boszorkány birtokában volt.

Megszabadultak a varázslattól a szolgái és a lovai is, mert a gonosz
vénasszony azokat is fává változtatta.

Fölpattantak a paripákra, és hazavágtattak az ifjú országába.

Az az ifjú ugyanis királyfi volt, s ahogy hazaértek, nyomban feleségül
vette a lányt.

Ma is élnek, ha meg nem haltak.
