# author: Gebrüder Grimm
# source: tbc
# url: https://www.grimmstories.com/hu//grimm_mesek/a_halasz_meg_a_felesege
# note: copyright of translation tbc

## A halászrúl és az ű feleségirűl 

Élt egyszer valaha régen egy halász. Egy szerény kis kunyhóban lakott a
tenger partján a feleségével. Minden áldott nap kiment halászni,
kivetette a horgot, s várta, várta a halat. Egy szép napon megint ott
horgászott a parton, bámult a szép tiszta vízbe, üldögélt a botja
mellett, és türelmesen várt, egyre csak várt. Egyszerre csak megrándult
a zsineg, lemerült a horog a mélybe, s ahogy a halász fölhúzta, egy nagy
csuka tátogott rajta.
- Hallod-e, te halász - szólalt meg -, kérlek, hagyd meg az életemet,
nem igazi csuka vagyok én, hanem elvarázsolt herceg. Mit használ neked,
ha megölsz? Inkább dobj vissza a vízbe, hadd lubickoljak tovább.
- Menj csak az utadra - felelte a halász -, hogyan is bántanék egy
csukát, amelyik beszélni tud?
Azzal visszacsusszantotta a halat a szép tiszta vízbe,
fölszedelőzködött, és hazament a kunyhóba a feleségéhez.
- Mi az, ember, ma semmit nem fogtál? - kérdezte az asszony.
- Nem fogtam - felelte a halász -, csak egy csukát. Azt mondta
elvarázsolt herceg, hát visszaengedtem a vízbe.
- És nem kívántál érte semmit tőle?
- Nem. Mit is kívántam volna?
- Ó, te szerencsétlen - korholta az asszony, - Nem látod, milyen
utálatos mindig ebben a nyomorúságos kis kunyhóban lakni, büdös is,
mocskos is: kívánhattál volna magadnak egy szép kis házat. Menj csak
vissza a partra, hívd ki a vízből a csukát, mondd meg neki, szeretnénk
egy szép kis házat; biztosan megadja.
- Ej, hagyd, anyjuk - mondta az ember -, mi a csodának mennék!
- Ugyan, ne tehetetlenkedjél! - zsörtölődött a felesége. - Nem
megfogtad? Nem elengedted? Neked köszönheti az életét; biztosan megadja,
amit kérsz tőle. No, csak szedd a lábad, de hamar!
Az embernek nem nagyon akaródzott elmenni, de az asszonnyal sem volt
kedve civakodni, hát kiballagott szép lassan a partra.
A víz zöld meg sárga volt, már nem olyan tiszta, mint az előbb. A halász
kiállt a szélére, és elkezdte:

Tiki-toka-terelő,
csuka koma, jer elő,
ami van, az nem elég,
mást akar a feleség.

Hát csak kidugja a fejét a csuka a vízből, s kérdi:
- No, mit akar hát?
- Azért rágja a fülemet - felelte a halász -, hogy ha egyszer
megfogtalak miért nem kértem tőled valamit az életed fejében. Nem akar
megmaradni a kunyhóban, mindenáron egy kis házat szeretne.
- No, csak menj haza, máris megvan - mondta a csuka.
Az ember hazament, s már nem a régi szegényes viskóban találta a
feleségét.
Szép kis ház állt a kunyhó helyén, a kapu mellett kispad, azon üldögélt
az asszony.
S ahogy meglátta az urát, elébe ment, kézen fogta, azt mondta: - Gyere
csak be, nézz körül, mennyivel szebb most már nálunk!
Csinos pitvar meg takaros kis szoba volt a házban, a szobában egy-egy
puha ágy mindegyiküknek, azonfelül konyha meg éléskamra, fölszerelve
mindennel, ami csak kell, vasedénnyel, rézedénnyel, fehér porcelánnal. A
ház mögött meg kis udvar, benne tyúk, kacsa, lábasjószág, a végében
zöldségeskert, gyümölcsöskert.
- No, tetszik? - kérdezte az asszony.
- Tetszik bizony - mondta az ember -, sose kívánnék szebbet magunknak!
Hanem az asszony fölemelte a mutatóujját, úgy mondta: - Majd ezen még
gondolkodunk!
Azzal jóízűen megvacsoráztak, utána pedig lefeküdtek, és aludtak
egyfolytában reggelig.
Így ment ez egy-két hétig békességben. Hanem akkor egyszer csak azt
mondta az asszony:
- Hallod-e, ember! Nagyon szűk nekünk ez a ház. Az udvar is kicsiny, a
kert is aprócska; nagyobbat is adhatott volna a csuka. Szeretnék szép,
tágas kőkastélyban lakni. Menj, keresd meg a csukát, kérd meg,
ajándékozzon nekünk egy kastélyt.
- Asszony, asszony - korholta a halász -, épp elég nagy ez a ház, minek
laknánk mi kastélyban?
- Ej - szólt rá az asszony -, menj csak, ha mondom! A csuka biztosan
megadja.
- Nem úgy van, asszony! Most adott házat, hogyan háborgathatnám már
megint? Még zokon venné.
De az asszony ráripakodott:
- Ne okvetetlenkedjél itt nekem; hanem eredj, ha mondom!
A halásznak nehéz lett a szíve, csak nem akart menni, s váltig azt
hajtogatta magában: "Nincs ez rendjén" - de azért mégiscsak
kiballagott. Ahogy a partra ért, látta: sűrű a víz, lila meg szürke meg
sötétkék, nem olyan zöld és sárga, mint a múltkor; de azért még csendes
volt. Megállt a szélén, rákezdte:

Tiki-toka-terelő,
csuka koma, jer elő,
ami van, az nem elég,
mást akar a feleség.

- No, mit akar hát? - kérdezte a csuka.
- Haj - felelte a halász -, nagy kőkastélyban akar lakni!
- No, csak menj haza szépen, ott vár már az asszony a kastély
kapujában.
A halász elindult, s egyszerre csak mit látott? Nagy kőpalota
büszkélkedett a kis házuk helyén, a felesége meg fönn állt a lépcső
tetején, és éppen be akart nyitni. Amint az urát meglátta, vidáman
integetni kezdett neki, aztán kézen fogta, és azt mondta:
- Gyere csak, nézzük meg az új otthonunkat!
Hatalmas márványburkolatos csarnokba léptek. Szolgák serege várta ott
őket; mélyen meghajoltak a gazdáik előtt, és kitárták az ajtókat.
Gyönyörűen tapétázott sima falak ragyogtak feléjük, a szobákban csupa
aranyszék meg aranyasztal, és a mennyezetről sokágú kristálycsillárok
függtek. Minden szobában, minden kamrában süppedős szőnyegek; az
asztalok meg csak úgy roskadoztak a legfinomabb ételektől, legzamatosabb
boroktól. A palota mögött tágas udvar húzódott, benne lóistálló,
tehénistálló, pompás hintókkal rakott kocsiszín, az udvaron túl pedig
fölséges kert a világ legszebb virágaival és legízesebb gyümölcseivel.
Aztán csodálatos park, csak a hossza vagy fél mérföld, pázsitján,
csalitosaiban őzek, szarvasok, nyulak szökelltek; egyszóval együtt volt
itt minden, amit csak ember kívánhat.
- No, látod, hát nem szép ez? - kérdezte az asszony.
- Bizony, gyönyörű szép - felelte a férje -, most aztán már igazán nem
kívánhatunk szebbet magunknak.
- Majd ezen még gondolkodunk - mondta a felesége. Előbb alszunk rá
egyet.
Azzal lefeküdtek. Másnap az asszony ébredt korábban. Éppen megvirradt:
ahogy az ágyból kitekintett, ott pompázott a szeme előtt az egész vidék.
Az ura még lustálkodott, nyújtózkodott, heverészett a finom ágyban, de
az asszony oldalba lökte a könyökével.
- Kelj már fel, ember, kukkants csak ki az ablakon! Miért ne lehetne ez
az egész gyönyörű ország a miénk? Eredj gyorsan a csukához, mondd meg
neki, hogy királyné akarok lenni.
- Asszony, asszony - korholta a férje -, ugyan mi a csudának lennél te
királyné? Én bizony nem akarok király lenni!
- Hát ha te nem akarsz, nem akarsz; de én királynő leszek,
megértetted?! - pattogott az asszony. - Egy-kettő, siess a csukához,
mondd meg neki, mit kívánok!
Szegény halász egészen nekikeseredett, hogy a felesége most meg már
királynő akar lenni. "Nincs ez rendjén" - dohogta magában, de szólni
nem mert egy szót sem, mert hát tudta, hogy az asszonnyal nem tanácsos
ujjat húzni. Így aztán akár tetszett neki, akár nem, csak kiballagott
megint a tengerhez.
Kiért a partra, s ijedten látta, hogy a víz egészen feketésszürke,
háborogva hányja a habját, és igen bűzlik. Azért mégiscsak odaállt a
szélére, és elkezdte a mondókáját:

Tiki-toka-terelő,
csuka koma, jer elő,
ami van, az nem elég,
mást akar a feleség.

- No, mit akar hát? - kérdezte a csuka.
- Haj - felelte a halász -, most meg királynő akar lenni!
- No, csak menj haza szépen, máris az.
A jámbor embernek majd leesett az álla, amikor a kastélyuk helyén
csipkés oromfalú, bástyás-tornyos várat talált. Silbak állt a kapu
előtt, az udvaron meg csak úgy nyüzsgött a sok katona, dobos meg
trombitás. Belépett a házba: csupa arany, csupa márvány volt odabent
minden, meg csupa pompás szőnyeg, csupa aranyos bojt. Trombita harsant,
fölpattant a nagyterem ajtaja: a testőrség díszbe vágta magát, a
hopmester hajbókolt, a halászné meg ott ült aranyos-gyémántos trónuson,
fején aranykoronával, kezében drágaköves színarany jogarral. Jobbra is,
balra is hat-hat szépséges leányzó állt mellette, szép sorjában úgy,
hogy a következő mindig egy fejjel kisebb volt annál, aki mögött állott.
A halász odalépett elébe:
- Asszony, hát királynő lettél?
- Úgy bizony - felelte az asszony -, királynő vagyok.
Az ember csak állt és nézte, s amikor már jól megnézte, így szólt:
- Szó, ami szó, ugyancsak takaros királynő vagy! Hanem most aztán már
igazán nem kívánunk többé semmit.
- Dehogynem! - tiltakozott a halászné, és egészen elfogta a
nyugtalanság. - Unalmas dolog ez, máris alig állhatom. Menj el a
csukához, mondd meg neki: királynő ugyan vagyok már, de most császárnő
akarok lenni!
- Asszony, asszony - csóválta a fejét a halász -, minek lennél te
császárnő?
- Mondom neked, siess a csukához, császárnő akarok lenni!
- Érts szót - mondta az ember -, már hogyan tehetne téged császárrá a
csuka? Császár csak egy van a birodalomban; császárrá még a csuka sem
tehet senkit; nem és nem!
- Micsoda?! - rikoltott az asszony. - Én vagyok a királynő, te meg csak
a férjem vagy, mégsem engedelmeskedel? Indulj, egy-kettő; aki megtesz
valakit királynak, megteheti császárnak is! Szedd a lábad; ne is
merészelj ellenkezni velem, mert megharagszom!
Mit tehetett szegény feje? Ha kelletlenül is, de csak elindult; tudta,
nem tanácsos magára haragítani az asszonyt, különösen most, hogy
királynő lett. De ahogy bandukolt, magában egyre csak azt hajtogatta:
"Sehogyan sincs ez rendjén, ez a császárság mégiscsak szemtelenség,
ezért végül még a csuka is megharagszik."
Így morfondírozott, míg ki nem ért a tengerpartra. Színfekete volt a
víz, sűrű, mint az olaj, háborgott erősen, hányta a tajtékot, s olyan
forgószél nyargalászott rajta, hogy csak úgy kavargott. A halász
megijedt; megállt a parton, aztán vonakodva, félősen rákezdte:

Tiki-toka-terelő,
csuka koma, jer elő,
ami van, az nem elég,
mást akar a feleség.

- No, mit akar hát? - kérdezte a csuka.
- Jaj, kedves csuka, császárnő akar lenni a feleségem!
- No, csak menj haza szépen, máris az.
Az ember hazament; hát ott áll előtte egy gyönyörűséges palota csiszolt
márványkőből, alabástrom szobrokkal, aranycirádákkal. A kapu előtt
katonák meneteltek, pergett a dob, rárivallt a trombita, harsogtak a
kürtök. Odabent pedig úgy sürögtek-forogtak a bárók, grófok, hercegek,
mintha csak inasok volnának; hajbókolva tárták ki előtte a színarany
ajtót. A halász belépett: ott ült a felesége egyetlen aranytömbből
kifaragott trónusán, volt az vagy két méter; fején háromrőfnyi,
briliánsokkal, kárbunkulusokkal ékes korona; egyik kezében a jogar, a
másikban az országalma, mellette kétoldalt két sorban a válogatott
testőrök, minden következő kisebb az előtte állónál, a legelső
kétméteres óriás, a legutolsó meg parányi törpe, akkora, mint a
kisujjam. S előtte fejedelmek és hercegek, seregestül. A halász
elámult:
- Asszony, hát császárnő lettél?
- Igen - felelte az asszony -, az vagyok.
A halász meg csak állt és nézte, aztán amikor már jól megnézte, így
szólt: - Szó, ami szó, asszony, ugyancsak takaros császárnő vagy!
A feleség azonban ráripakodott:
- Mit bámészkodol itt?! Császárnő vagyok, az igaz, de most már pápa
akarok lenni! Eredj a csukához, mondd meg neki!
- Asszony, asszony, mi minden nem akarsz te lenni? - kérdezte
megrökönyödve a férje. - Pápa nem lehetsz, pápa csak egyetlenegy van az
egész világon! Hogy is gondolsz ilyet?!
- Hallod-e, ember, ne vitatkozzál velem; kotródj szaporán a csukához,
mert nekem még a mai napon pápának kell lennem!
- Nem és nem - tiltakozott a halász -, én ezt meg nem mondom neki, ez
mégiscsak sok, pápának igazán nem tehet meg!
- Ne locsogj itt összevissza! - rivallt rá az asszony. - Ha megtett
császárnak, megtehet pápának is. Különben pedig jegyezd meg magadnak: én
vagyok a császárnő, te meg csak a férjem vagy, azt teszed, amit mondok!
Mit volt mit tennie szegény halásznak? Egészen elkeseredett, de azért
elindult; hanem útközben úgy félt, hogy össze-összekoccant a foga, s
már-már úgy érezte, tüstént összerogy.
Egyszerre rettenetes szél kerekedett, fekete felhők rohantak az égen,
besötétedett, mintha már öreg este volna, nyögtek a lombok, fölcsapott a
víz, zúgott, mintha forrna, neki-nekirontott a partnak; tajtékzott a
sziklákon. messze vészjeleket adtak a hajók; mint a dióhéjat,
ugráltatták, táncoltatták őket a hegynagyságú hullámok. Csak a mennybolt
közepén derengett még egy tenyérnyi kékség, körös-körül azonban úgy
vöröslött az ég, mint a legvadabb viharban. A halász csüggedten megállt
a parton, és reszketve rákezdte:

Tiki-toka-terelő,
csuka koma, jer elő,
ami van, az nem elég,
mást akar a feleség.

- No, mit akar hát? - kérdezte a csuka.
- Jaj - nyögte a halász -, pápa akar lenni!
- No, menj csak haza szépen, máris az.
Hazament a halász, nagy-nagy templomot talált a kastély helyén s
körülötte sok fényes palotát. Áttört a tömegen; hát odabent ezer meg
ezer gyertyaszál égett, s a nagy fényességben színarany ruhában ott ült
egy magasságos nagy trónuson az asszony, hármas aranykorona a fején,
körülötte a papság, kétoldalt meg szép sorjában gyertyák füzérben, a
legnagyobb, akár egy torony, a legkisebb, akár egy kicsi mécses.
Császárok, királyok hódoltat. előtte térdre borultak, úgy csókolták meg
a cipője csücskét.
- Asszony - szólt az ember, mikor végre odaért elébe -, hát pápa
lettél.
- Igen - felelte az asszony -, az vagyok.
A halász megállt előtte, és jól megnézte magának; de az olyan volt,
mintha a fényességes napba nézett volna. Mikor már eleget nézte, azt
mondta:
- Szó, ami szó, anyjuk, ugyancsak takaros pápa vagy!
De az asszony csak ült mereven, mint a faszent, meg se rebbent, meg se
moccant.
- Most aztán nyughass már - mondta az ember -, pápa vagy, ennél több
úgysem lehetsz már!
- Ezen majd még gondolkodom - felelte az asszony.
Azzal aludni mentek. De a halászné, ha már pápa volt is, csak nem
nyughatott, csak nem is alhatott. Míg az ura békében szendergett az
aznapi sok lótás-futás után, ő a szemét sem hunyta le, hanem csak
dobálta magát egyik oldaláról másik oldalára egyre azon rágódott; mi
lehetne még. De hiába, semmit nem tudott kitalálni. Közben megvirradt;
világosodni kezdett az ég, sötétkékből halványkék lett a színe, az alja
meg aranyossárga; aztán egyszerre megjelent a láthatár alján a kelő nap
lángvörös korongjának a csücske. Lassan, méltóságteljesen emelkedett
mind följebb és följebb a sugárzó égitest egyszerre csak teljes
pompájában fölragyogott, elvált a földtől, és elindult diadalmas égi
útjára.
A halászné fölült az ágyában, s úgy nézte a napkeltét, mint akit
megbabonáztak.
- Hej - sóhajtotta -, most már nincs más vágyam, csak az, hogy én
engedjem fel az égre a napot meg a holdat!
Jól oldalba bökte az urát a könyökével.
- Ember, ébredj, öltözz gyorsan, szaladj a csukához! Én akarok lenni az
Úristen!
A halász még egészen bódult volt az álomtól, mégis úgy megijedt, hogy
azon nyomban kiesett az ágyból. Azt hitte, rosszul hallott; a szemét
dörgölve kérdezte:
- Mit beszélsz, anyjuk?
- Azt hogy én akarok lenni az Úristen, én akarom fölengedni a napot meg
a holdat az égre!
Közben olyan komiszul mérte végig az urát, hogy annak a torkán akadt a
tiltakozás.
- Ne mamlaszkodjál! - sürgette a halászné. - Ugorjál mert baj lesz!
Szegény ember térdre esett előtte, összetette a kezét úgy könyörgött
neki.
- Jaj, anyjuk, ezt mát igazán nem teheti meg a csuka! Kérlek, szállj
magadba, érd be a pápaságoddal!
Az asszony kiugrott az ágyból, elkezdett föl-le szaladgálni a teremben,
haját tépte, tombolt, esztelen dühében vadul visítozta:
- Nem bírom ki! Nem bírom ki! Takarodj!
Szegény halász fölrántotta a nadrágját, s futott a tengerhez, mint akit
hét ördög kerget.
Odakint olyan vihar dühöngött, hogy a jámbort majd leverte a lábáról.
Házakat döntött össze, fákat csavart ki, meglódított egy-egy mázsás
sziklát, s irtózatos robajjal belegörgette a tengerbe. Az ég
szurokfekete volt; villámlott, mennydörgött szüntelenül. A tenger meg
úgy harsogott óriási tajtékos hullámaival, hogy szegény halász majdnem
megsüketült. Megállni nem tudott, mert az orkán elsodorta volna;
lehasalt hát a víz szélén, és vacogó foggal elrebegte a mondókáját:

Tiki-toka-terelő,
csuka koma, jer elő,
ami van, az nem elég,
mást akar a feleség.

- No, mit akar hát? - kérdezte a csuka.
- Jaj - nyögte a halász - ő akar lenni az Úristen!
- Hát akkor menj csak haza szépen, ott ül megint az asszony a
halászkunyhóban.
Azóta is ott ülnek.
