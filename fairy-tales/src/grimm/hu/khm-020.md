# author: Gebrüder Grimm
# source: tbc
# url: https://www.grimmstories.com/hu//grimm_mesek/a_vitez_szabocska
# note: copyright of translation tbc

## A bátor szabócska 

Egyszer egy szép nyári reggelen a szabócska az ablaknál ült a
munkaasztalánál, és vidáman varrogatott. Éppen arra ment az utcán egy
parasztasszony, kosárral a hátán, és nagyban kiabálta:
- Lekvárt vegyenek! Lekvárt vegyenek!
A szabócska szerette az édességet, s a lekvárnak már a neve hallatára is
megnyalta a szája szélét. Kikukkantott az ablakon, és lekiáltott:
- Ide, ide, jó asszony, itt egykettőre elkel a portékája!
Az asszony felmászott a lépcsőn a nehéz kosárral, egészen kifulladt a
kapaszkodástól. A szabócska sorra kirakatta vele a köcsögjeit,
emelgette, latolgatta, szagolgatta őket, végül azt mondta:
- Szó se róla, jó lekvár. Mérjen ki belőle négy lattal. Az sem baj, ha
negyed font lesz.
A kofaasszony jobb vásárra számított, nem ilyen csekélységért
kapaszkodott ilyen magasra! De hát mit tehetett egyebet, kimérte neki a
négy lat lekvárt, és mérgesen, dohogva elment.
- Adjon erőt, egészséget! - rikkantotta a szabócska, kenyeret vett elő a
szekrényéből, leszelt egy jókora karajt, és megkente.
"Ez lesz aztán a lakoma! - mondta magában. - Hanem mielőtt nekilátok,
befejezem a mellényt; jobban esik majd a kész munka után." Letette maga
mellé a kenyeret, és nagy öltésekkel, szaporán dolgozni kezdett.
Nyár volt, mondom, szép meleg idő; ilyenkor csak úgy hemzseg a sok légy;
ült belőlük egy seregre való a szabócska szobájának a falán is.
Bágyadtan szenderegtek a forróságban, hanem egyszerre csak fölneszeltek:
finom illat csapta meg az orrukat. Mert hát az édes lekvárnak a szaga
ínycsiklandozóan terjedezni kezdett a szobácskában. Nosza, rajzani
kezdtek a legyek csapatostul szálltak rá a kenyérre.
- Nem mentek innen! - pattogott a szabócska, és elhessentette a hívatlan
vendégeket. Csakhogy azok nem értették ám a szép szót. Nem hagyták
magukat, mind sűrűbben tódultak a zsákmányra.
A szabócskát végül is elfutotta a méreg. Előkapott a sutból egy rongyot,
és nagyot kiáltott:
- Majd adok én nektek!
Azzal irgalmatlanul odavágott.
Az volt ám a pusztítás! Megszámolta az eredményt; se több, se kevesebb:
hét döglött légy hevert előtte égnek meredt lábbal.
"Ez igen! - ámuldozott a szabócska a saját vitézségén. - Kire mondják,
ha nem rám, hogy: ez aztán legény a talpán? Erről az egész városnak
tudomást kell szereznie!"
Gyorsan kiszabott magának egy övet, megvarrta, és nagy betűkkel
ráöltötte: "Hetet egy csapásra." De mikor az övet a derekára fűzte, és
peckesen lépegetett egyet-kettőt a szobában, úgy gondolta, ekkora nagy
vitézség hírének messzebbre is ki kell terjednie.
"Ej, mit nekem a város! - mondta. - Tudja meg az egész világ, ki
vagyok!"
S úgy fickándozott a szíve büszkeségében, akár a bárány farkincája.
Nem is teketóriázott tovább; szűk volt neki a kis műhely, alig várta,
hogy végre kint sétáltassa vitézségét a világban. Éppen csak körülnézett
még egyszer a házban, nem vihetne-e magával valamit, aminek még hasznát
veheti; de nem talált egyebet, mint egy ócska sajtot. Azt vidáman zsebre
tette, leszaladt a lépcsőn, rántott egyet az övén, s ment vitézül a
kapuhoz.
A kapuval szemben volt egy bokor, ágai közt egy szürke kismadár
vergődött; fönnakadt szegényke, és sehogyan sem tudott kiszabadulni. A
szabócska megszánta, kivette a tüskék közül, és azt is zsebre dugta, a
sajt mellé. Aztán fölpattant az apostolok lovára, és elrúgtatott; mert
hát sovány is volt, fürge is volt, könnyen ment neki a gyaloglás.
Az út, amelyiken elindult, egy magas hegyre vitte. A szabócska nemsokára
fölért a csúcsra. Hát mit látott? Egy óriás ült a sziklán, és
otthonosan, kényelmesen nézelődött.
A kis szabó odament hozzá, és megszólította:
- Jó napot, pajtikám! Látom, itt lopod a napot, bámészkodsz bele a
nagyvilágba. Oda igyekszem én is, szerencsét próbálni; nem tartasz
velem?
Az óriás végigmérte az apró emberkét.
- Ó, te hitvány! - mondta foghegyről.
- Mit beszélsz?! - vágott vissza a szabócska. - Ide nézz, milyen ember
vagyok én!
Azzal nagy büszkén kigombolta a kabátját, és megmutatta a derekán az
övet.
"Hetet egy csapásra" - olvasta csodálkozva az óriás. Azt hitte, ez a
kis mitugrász hét embert csapott agyon egyszerre, és most már egy kicsit
nagyobb tisztelettel nézett rá; de azért előbb próbára akarta tenni.
- Ha van erőd, ezt csináld utánam! - mondta.
Azzal megmarkolt egy kavicsot, és úgy összenyomta, hogy víz csöpögött ki
belőle.
- Ez is valami! - nevetett a szabócska. - Nekem az ilyesmi csak játék!
Elővette a zsebéből a sajtot, és egyetlen mozdulattal majd kipréselte a
levét.
- No, mit szólsz hozzá? Ez már valami, igaz-e?
Az óriás hüledezett, mukkanni sem tudott; nem nézett ki ennyit ebből az
emberkéből. Mérgesen felkapott a földről egy követ, és olyan magasra
hajította, hogy látni is alig lehetett.
- No, te babszem, ezt csináld utánam!
- Nem volt éppen rossz dobás - mondta a szabó fitymálva -, csak az a
baj, hogy a kő mégis visszahullott a földre. Nem úgy, mint az enyém!
Azzal a zsebébe nyúlt, kivette a madarat, és feldobta. A kis szárnyas
megörült a szabadságnak, felnyilamodott, s elröppent, vissza sem tért
többé.
- No, mit szólsz hozzá, pajtás? - kérkedett a szabócska.
- Hajítani, azt tudsz - ismerte el kelletlenül az óriás. - Most aztán
lássuk, a terhet is bírod-e.
Hatalmas tölgyfa hevert nem messze tőlük a földön, talán vihar csavarta
ki tövestül. Ahhoz vezette oda az óriás a szabócskát.
- Ha van egy kis szusz benned - mondta -, segíts kicipelni ezt a fát az
erdőből.
- Szívesen - felelte hetykén a kis ember -, csak vedd a válladra a
törzset, én meg majd a koronáját viszem, a sok ágat, gallyat, az a
neheze.
Így is történt: az óriás nekiállt, és küszködve a vállára emelte a
súlyos törzset, a szabócska meg rátelepedett hátul az egyik ágra. A nagy
behemót még csak hátra sem tudott nézni, nem mozdíthatta a nyakát a
tehertől; csak cipelte fújtatva az egész fát, törzsét is, koronáját is,
meg még ráadásul a szabót is rajta.
Ez igen jól érezte magát a helyén. Olyan jókedve kerekedett, hogy
fütyürészni kezdett. Azt fütyülte szép hegyesen:

Három szabólegények,
Elindultak szegények...

És még cifrázta is, mintha csak gyerekjáték volna neki a cepekedés.
Az óriás húzta-vonta egy ideig a nehéz terhet, de aztán nem bírta
tovább.
- Hé, vigyázz! - kiáltott hátra. - Ledobom a törzset!
A szabó fürgén leugrott, átkapta az egyik vastag ágat, mintha ő is
hurcolta volna, és odaszólt az óriásnak:
- Ekkora nagy golyhó, és még ezt sem bírja el! Nem szégyelled magad? Az
óriás morgott valamit mérgében, s mentek tovább. Csakhamar egy
cseresznyefa akadt az útjukba. Az óriás, se szó, se beszéd, felnyúlt a
tetejére, ott piroslottak a legérettebb szemek, meghajlította a fát, s
odaadta a koronáját a szabó kezébe.
- Együnk!
A szabócska azonban sokkal gyöngébb volt, semhogy tartani bírta volna a
fát. Abban a pillanatban, amikor az óriás elengedte az ágat, a korona
visszacsapódott a magasba, és nagy ívben fölröpítette a szabót. Az
kapálózva jót repült a levegőben. Ahogy végre baj nélkül földet ért, azt
mondja neki az óriás:
- Ilyen gyönge legény vagy? Még azt a vékony vesszőt sem bírtad
tartani?
- Bírni bírtam - felelte a szabó -, mit gondolsz, az is valami annak,
aki hetet ütött egy csapásra? Odaát a bozótban éppen lőttek egyet a
vadászok megijedtem, hogy eltalálnak, hát átugrottam a fát. Ugord át te
is, ha tudod!
Az óriás nekirugaszkodott, nagyot ugrott, de hiába: fönnakadt az ágak
közt s alig tudott lekecmeregni. Így hát ebben is a szabócska lett a
győztes.
Az óriás most már igazán méregbe gurult.
- Hát ha valóban olyan nagy legény vagy - kiáltotta -, gyere velem a
barlangunkba, töltsd nálunk az éjszakát!
- Hiszen éppen azt akartam kérdezni tőled, nem tudsz-e valami alkalmas
éjjeli szállást - felelte vidoran a szabócska.
Hamarosan megérkeztek a barlanghoz. Már ült néhány óriás a tűz körül;
éppen vacsoráztak, mindegyik egy egész sült birkát tartott a kezében.
A szabócska körülnézett a barlangban.
- Mennyivel tágasabb itt, mint az én műhelyemben! - mondta.
Az óriás erre egy szót sem felelt, csak megmutatta neki az ágyát, és
rámordult:
- Feküdj le, aludd ki magad!
Hanem az ágy nagyon nagy volt a kis szabónak; nem is feküdt bele, az
egyik sarokba kuporodott, s ott szunyókált.
Éjfélre járhatott az idő mikor az óriás óvatosan fölkelt. Azt hitte, a
szabócskát már réges-régen elnyomta az álom. Fogott egy vasdorongot, és
úgy rávágott vele az ágyra, hogy az nyomban leszakadt.
"No - gondolta -, ennek az ugribugri szöcskének is megadtam a
magáét!"
Kora hajnalban az óriások mind kimentek az erdőbe, a szabócskáról
egészen megfeledkeztek. Hát amint odakint tesznek-vesznek, látják, hogy
jön ám nagy vidáman, egyenest feléjük! Nagyon megijedtek tőle, attól
féltek, egy csapásra nyomban agyonvágja valamennyiüket.
Fogták magukat, s hanyatt-homlok elszaladtak.
A szabócska pedig addig botorkált a fák közt, míg végre kijutott az
erdőből. Ment, mendegélt tovább az orra után, s egy idő múlva egy
királyi palotának a kertjébe ért. Fáradt volt már, leheveredett a
gyepre, és elaludt.
A kertészlegények a közelben kapáltak, nemsokára észrevették, köréje
gyűltek, nézegették, ki ez, mi ez, hogyan került ide. Az egyik legény
egyszer csak meglátta a derekán az övet s azon az írást: "Hetet egy
csapásra."
- Ez csak valami nagyon nagy vitéz lehet! - suttogták, s mentek
jelenteni a dolgot a királynak.
- Urunk királyunk, a kertben alszik egy hős, aki hetet üt egy csapásra!
A királynál éppen együtt ült a tanács. Megvitatták, mitévők legyenek.
- Béke van nálunk - mondta az egyik tanácsúr -, csak zavart keltene az
országban egy ilyen vakmerő vitéz. Ki tudja, milyen kötözködő
természetű. Legjobb lesz, ha szépszerével túladunk rajta.
- Nem úgy van! - mondta egy másik. - Hátha egyszer háború lesz! Akkor
nagy hasznát vehetjük!
A többség azon volt, hogy a világ minden kincséért sem szabad elengedni
a daliát. A királynak is tetszett a bölcs tanács. Leküldte követét a
kertbe, szegődtesse el a szabócskát hadiszolgálatra, mihelyt fölébred.
A követ odaplántálta magát az alvó mellé, és türelmesen megvárta, míg
alkonyattájt a szabócska nagy nyújtózkodások közt nyitogatni nem kezdte
a szemét. Akkor mély hajlongással előadta a megbízatását.
- Szíves örömest beállok a király szolgálatába - mondta a kis hős
vidoran -, hiszen éppen azért jöttem ide!
Erre nagy tisztességgel felfogadták, és külön lakosztályt nyitottak neki
az udvarban.
A szabócska berendezkedett, és vígan élte világát. A katonáknak azonban
sehogyan sem tetszett, hogy a király ilyen nagy vitézt ültetett a
nyakukra.
- Mi lesz ebből? - súgták-búgták egymás közt. - Ha véletlenül
összekoccanunk, és közibénk vág, hetünket sújt agyon minden egyes
csapása! Ki állhat meg vele szemben?
Azt kívánták, bár valahol a világ másik felében lenne! Addig-addig
pusmogtak, lázongtak, méltatlankodtak: míg egyszer aztán összebeszéltek,
követséget menesztettek a királyhoz, és kérve kérték, bocsássa el őket a
szolgálatból.
- Nem olyan fából faragtak minket, hogy kibírjuk valaki mellett, aki
hetet üt egy csapásra! - mondták.
A király elszomorodott, hogy hát most egy miatt az összes többi hű
katonáját elveszíti.
- Bár sosem láttam volna ezt a rettenetes vitézt! - sóhajtotta.
De nem merte kiadni az útját; attól tartott, haragjában népestül,
hadastul, mindenestül agyoncsapja, s ő maga ül a királyi székbe. Sokáig
töprengett, mit tehetne, hogyan oldhatná meg a dolgot. Addig-addig törte
a fejét, míg végül egy jó gondolata támadt.
Maga elé hívatta a szabócskát, és így szólt hozzá:
- Tudom, milyen rettenthetetlen hős vagy, azért szeretnék egy ajánlatot
tenni neked. Van az országomban egy nagy erdő. Két óriás lakik benne,
bizonyára hallottad a hírüket. Rettenetesen vadak, dúlnak, rabolnak,
tűzzel-vassal pusztítanak, teremtett léleknek nincs a környékükön
maradása; maholnap elnéptelenedik a birodalomnak az a része miattuk.
Mert aki a közelükbe merészkedik halál fia! Én azonban számítok a te
vitézségedre, és bízom bajnoki erődben, hogy megszabadítod országomat a
veszedelemtől. Ha legyőzöd és megölöd a két óriást, feleségül adom
hozzád egyetlen lányomat, és hozományul megkapod a fele királyságot.
Kíséretnek, segítségnek adok melléd száz válogatott vitézt is.
"Ez aztán a neked való feladat - mondta magának a szabócska. - Nem
mindennap ajánlanak valakinek szép királylányt feleségül, fél országot
hozományul."
Megigazgatta derekán az övet, kihúzta magát, s azt mondta:
- A feladatot vállalom, az óriásokat leigázom, a száz lovasra azonban
nincsen szükségem. Aki hetet üt egy csapásra, csak nem fog megijedni
kettőtől!
Másnap nagy hetykén kivonult, a száz lovas pedig utána ment kíséretnek.
Mikor az erdő szélére értek, azt mondta nekik a szabócska:
- Ti itt szépen letáboroztok, én meg majd elintézem egymagam az
óriásokat.
Azzal beszaladt az erdőbe, és körülkémlelt. Csakhamar megpillantotta s
két óriást. Egy fa alatt feküdtek és aludtak; olyan horkolást rendeztek,
hogy csak úgy reszketett a lomb. A szabócska sem volt rest: teleszedte
kővel a zsebét, és fölmászott a fára.
Mikor a fa derekáig ért, lecsusszant az egyik ágra, és megült rajta,
éppen a két alvó fölött. Elhelyezkedett, és kezdte potyogtatni a köveket
az egyik óriás mellére. Az óriás sokáig semmit nem érzett, de a végén
mégiscsak fölébredt és keményen oldalba lökte a cimboráját.
- Minek ütöttél meg?
- Dehogy ütöttelek! - felelte a másik. - Álmodtál.
Azzal aludtak tovább. A szabócska meg most emennek a mellére kezdte
hajigálni a köveket.
- Mi az - ordított föl az óriás -, mit dobálsz te engem?!
- Dehogy dobállak - felelt morogva az első. Egy ideig civakodtak, de
mert fáradtak voltak, abbahagyták, és megint lecsukódott a szemük. A
szabócska pedig kezdte elölről: kikereste a legnagyobb követ, és teljes
erejéből az első óriás melléhez vágta.
- Ez már mégiscsak több a soknál! - rikkantotta az. Eszeveszetten
fölugrott, elkapta a cimboráját, s úgy nekicsapta a fának, hogy
beleremegett a koronája. A másik sem maradt adósa, és csakhamar olyan
irtózatos dühbe gurultak, hogy fákat csavartak ki, s addig
ütötték-verték egymást, míg a végén mind a kettő holtan nem nyúlt el a
földön. Akkor aztán a szabócska leszökkent a földre.
"Tiszta szerencse, hogy azt a fát is ki nem tépték, amin ültem - mondta
-, különben ugrálhattam volna egyik ágról a másikra, akár egy mókus."
Kihúzta a kardját, derekasan összevissza szabdalta az óriások mellét,
aztán visszament a lovasaihoz, és így szólt:
- Amit vállaltam, megtettem: a két óriásnak vége. Nem mondom, keményen
helytálltak, de hát mit számít az, ha olyan ember akadt az útjukba, aki
hetet üt egy csapásra!
- Még csak meg sem sebesültél? - kérdezték a vitézei.
- Hogyisne! - felelte a szabó. - Egy hajam szála sem görbült meg!
Azok nem hittek neki, beügettek az erdőbe, ott találták a két óriást
vérben úszva s körülöttük a kiszaggatott fákat.
Nagy ünneplésben részesítették a hőst; az pedig ment egyenest a király
elébe, és követelte a megígért jutalmat.
A király azonban csak hímezett-hámozott, sehogyan sem volt ínyére a
vőjelöltje; váltig azon törte a fejét, hogyan szabadulhatna tőle
szépszerével.
- Megkapod a lányomat meg a fele országot, hogyne kapnád - mondta -,
előbb azonban még egy nagy tettet kellene végrehajtanod. Él az erdőben
egy unikornis; ez az egyszarvú vadállat még az óriásoknál is százszorta
több kárt okoz nekünk; egy rettegésben vagyunk tőle mindnyájan. Ezt a
vadat fogd el nekem élve, utána mindjárt megtartjuk az esküvőt.
- Ha két óriással el tudtam bánni, egy nyavalyás unikornistól féljek én,
aki hetet ütök egy csapásra? - hetvenkedett a szabócska.
Kötelet meg fejszét vitt magával; kíséretét megint letáboroztatta az
erdőszélen, ő maga meg bement a sűrűbe. Nem kellett sokáig kutakodnia,
máris jött az unikornis, neki egyenest a szabónak, hogy fölnyársalja.
- Csak csínján! Csak csínján! - mondta a szabó. - Azért mégsem megy az
ilyen egykettőre!
Megvárta, míg a vadállat egészen a közelébe ér, akkor gyorsan egy fa
mögé ugrott. Az unikornis teljes erővel nekirohant a fának, s a szarva
úgy beszorult a faderékba, hogy hiába rángatta, semmiképpen nem bírta
kihúzni; fogva maradt.
- Megvan a madárka! - rikkantott a szabó, megkerülte a fát, a kötelet az
unikornis nyakába vetette, fogta a fejszét, kiszabadította a fába
szorult szarvat, s vezette büszkén a vadat a király elébe.
Az nagyon megijedt, amikor látta, hogy a szabócska ezt a feladatot is
teljesítette. Megpróbálkozott még egy utolsó kibúvóval; azt gondolta:
hátha most az egyszer mégiscsak otthagyja a fogát ez a világ hőse!
- Még egy vadkan is van az erdőben - mondta -, mindent föltúr a
környéken, és rengeteg kárt tesz a fákban. El kellene fognod; melléd
adom segítségnek a vadászaimat. Utána aztán már igazán megtartjuk a
lakodalmat!
- Ez csak gyerekjáték! - legyintett a szabó. - Indulhatunk akár most
rögtön!
A vadászokat csak az erdő széléig engedte; ott letelepítette őket, s azt
mondta nekik:
- Ti csak pihenjetek itt, amíg visszajövök; az ilyesmit jobban szeretem
magam elintézni.
Azok egy cseppet sem bánták a dolgot, mert a vadkan már jó egynéhányszor
olyan barátságtalanul fogadta őket, hogy semmi kedvük nem volt
találkozni vele.
A szabócska meg bement az erdőbe, olyan kényelmesen, mintha éppen csak
sétálgatna egy kicsit. A dúvad csakhamar megszimatolta; habzó szájjal,
fogát csattogtatva rohant rá, és el akarta tiporni.
Volt ott a közelben egy erdei kápolna, azt a szabócska már jó előre
kinézte magának, s most addig-addig hátrált, míg a nyitott kapuhoz nem
ért. Fürgén beugrott rajta, végigfutott a padok közt, aztán hopp! -
fürgén kivetette magát a szemközti ablakon. A vadállat tajtékot túrva
iramodott utána, berohant a kapun, nekirontott az ablak tövében a
falnak, csak úgy verte róla a vakolatot az agyarával. A szabócska
azalatt megkerülte odakint az épületet, és rácsapta a dühöngő vadra a
kaput. A kan odabent észrevette, hogy foglyul ejtették; megfordult, s
hörögve ostromolta a kaput, de döngethette, ameddig akarta: kemény,
vaspántos tölgyfa kapu volt, tízakkora erőnek is ellenállt volna.
A szabócska odakiáltotta a vadászokat:
- Lessetek csak be az ablakon, győződjetek meg a tulajdon szemetekkel
róla, hogy ezt a feladatot is teljesítettem!
Most aztán már a királynak sem volt több mentsége: akár tetszett neki,
akár nem, be kellett váltania az ígéretét, oda kellett adnia a lányát és
vele a fele királyságot. Ha tudta volna, hogy a veje nem is holmi
világhőse, hanem csak egy eszes kis szabócska, még jobban fájt volna a
szíve miatta.
Megülték hát nagy pompával a lakodalmat, és a szabóból király lett.
Telt-múlt az idő, éldegéltek szépen minden különösebb baj nélkül. Hanem
egy éjszaka arra ébredt a fiatal királyné, hogy az ura beszél valamit
álmában. Figyelni kezdett, s mit nem hall?
- Hé, te fiú! - mondta a férje. - Varrd meg ezt a mellényt, vess foltot
arra a nadrágra, de gyorsan, mert a nyakad közé csapok a rőffel!
Ebből aztán tüstént kitalálta, kinek is lett a felesége!
Reggel az volt az első dolga, hogy mindent elpanaszolt az apjának.
- Jaj, apámuram, nem híres vitéz ez, hanem csak egy szabó!
- Vigasztalódjál, kedves lányom - mondta neki a király -, majd
elintézzük ezt a senkifiát! Ma éjszakára hagyd nyitva a hálószobátok
ajtaját. Lesbe állítom odakint a szolgáimat; ha a szabó elaludt,
rárontanak, megkötözik, és kihurcolják a kikötőbe. Ott horgonyoz egy
nagy hajó, arra fölteszik: színét sem látjuk többé a senkiházinak, mert
az a hajó még napkelte előtt kifut a tengerre, s ottfelejti majd az
uradat valamelyik messzi-messzi szigeten.
A királylány megnyugodott. "Még egy nap - gondolta -, aztán volt szabó,
nincs szabó: egyszer s mindenkorra megszabadulunk tőle." Csakhogy a
király fegyverhordozója kihallgatta az egész beszélgetést, és mert igen
megkedvelte ifjú gazdáját, elárulta neki az egész tervet.
"No, majd én túljárok az eszeteken!" - fogadkozott magában a
szabócska.
Este rendes időben lefeküdt a feleségével együtt, befordult a falnak, s
elkezdett horkolni, mint aki mélyen alszik, de persze csak tettette az
alvást. Az asszonyka azonban azt hitte róla, hogy valóban elszenderült.
Fölkelt, lábujjhegyen az ajtóhoz osont, kinyitotta, aztán visszabújt az
ágyba. Abban a pillanatban megszólalt szép csengő hangon a szabócska:
- Hallod-e, te fiú, varrd meg ezt a mellényt, vess foltot erre a
nadrágra, különben a nyakad közé csapok a rőffel! Hetet ütöttem egy
csapásra, két óriást megöltem, az unikornist legyőztem, a vadkant
elfogtam; csak nem ijedek meg attól a pár mihasznától, aki az ajtó előtt
leselkedik!
Azoknak meg, ahogy ezt meghallották, egyszeriben inukba szállt a
bátorságuk, nyakukba kapták a lábukat, úgy elszaladtak onnét, mintha hét
ördög kergetné őket.
Így aztán a szabócska élete végéig megmaradt királynak.
