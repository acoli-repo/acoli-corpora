# author: Gebrüder Grimm
# source: tbc
# url: https://www.grimmstories.com/hu//grimm_mesek/a_kek_fenyu_lampas
# note: copyright of translation tbc

## A kék mécses 

Volt egyszer egy katona; hosszú ideig szolgált hűségesen a király
seregében, de mikor a háború véget ért, a sok sebe miatt már nem tudott
tovább szolgálni.

A király maga elé rendelte, és azt mondta neki:

- Mehetsz, amerre látsz, nincs többé szükségem rád.

- De hát miből éljek én ezután? - kérdezte a katona.

- Az a te dolgod - felelte a király. - Nekem nem kellesz, zsold pedig
csak annak jár, aki megszolgálja.

Szegény katona mit tehetett egyebet? Nekivágott a nagyvilágnak. Ment
egész nap a gondjával, estére egy erdőbe ért. Éppen le akart heveredni
az, egyik fa alá, mikor világosság lobbant a szemébe. Fölkelt, elindult
arra, amerre a fényesség csillogott, és csakhamar eljutott egy takaros
kis házhoz.

Abban a házban pedig egy boszorkány lakott; csakhogy a katona nem tudta,
azt hitte, egy jóságos öreganyókára talált. Beköszönt hát:

- Jó estét, öreganyám, adnál-e szállást éjszakára meg egy keveset
ennem-innom? Messziről jövök, nagyon eltikkadtam.

- Hohó - mondta a boszorkány -, kóbor katonának nem szokás ám semmit
adni, nemhogy szállást! De ne mondd, hogy szívtelen vagyok: beengedlek,
ha megteszed, amit kérek tőled.

- No, mit kívánsz? - kérdezte a katona.

- Ásd fel holnap a kertemet!

A katona elfogadta az ajánlatot. Ott aludt a házban, másnap pedig
nekiállt, és egész nap dolgozott, ahogy csak erejétől tellett; de csak
nem készült el estére.

- Látom, ma már nem bírod tovább - mondta estefelé a boszorkány. - Nem
bánom, itt tartalak még egy éjszakára. Holnap majd fölaprítasz érte egy
kocsiderék fát.

Másnap a katona megint egész nap dolgozott, de felével sem végzett a
fának.

- Tohonya ember vagy - mondta a boszorkány -, sosem készülsz el a napi
munkáddal. De látom, sebesült vagy, azért megy ilyen nehezen. Jó szívvel
vagyok hozzád: itt maradhatsz ma éjszakára is, ha holnap megteszel nekem
valamit a szállás fejében.

- Mi volna az a valami? - érdeklődött a katona, mert félt, hogy megint
egy kocsiderék fát vágatnak fel vele.

- Csekélység az egész - mondta a boszorkány. - Van a házam mögött egy
kiszáradt öreg kút, beleejtettem a múltkor a lámpásomat, azt hozd fel
nekem.

- Nem érdemes egy ócska lámpásért lemászni a kútba! - felelte a katona.

- Csakhogy az nem akármilyen lámpás ám! Szép kék fénye van, és sohasem
alszik ki!

- Hát akkor felhozom - mondta a katona, és aludni ment.

Másnap a boszorkány leengedte a katonát egy kosárban a kút fenekére. A
katona megkereste a kék fényű lámpást, aztán megrántotta a kötelet hogy
húzzák föl. Mikor a kosár már közel járt a kávához, a boszorka lehajolt,
és el akarta venni a lámpást. De a katona észrevette, hogy a vénség
valami rosszat forral ellene.

- Hohó - kiáltotta -, a lámpást majd csak akkor adom oda, ha szilárd
földet érzek a talpam alatt!

A boszorkány megdühödött, elengedte a kötelet, szegény katona meg
lehuppant a kút fenekére.

Nagyot esett, de szerencsére nem történt semmi baja, csakhamar
föltápászkodott a nedves, puha földön, és körülnézett a sötétben. Ott
volt a lába mellett a kék fényű lámpás is, de hát mit ért vele a
szerencsétlen! Látta, hogy nincs mentség, innét ugyan senki sem húzza
ki, nyomorultul el kell pusztulnia. Leült nagy búsan egy kőre, csak úgy
találomra belenyúlt a zsebébe, s egyszer csak a kezébe akadt a pipája.

"No, ez lesz az utolsó szórakozásom ebben a keserves életben" -
sóhajtotta.

Megtömte a pipát a maradék dohányával, és rágyújtott a kék lángnál. Alig
pöfékelt egyet-kettőt, egyszerre csak egy fekete emberke termett előtte.

- Uram, mit parancsolsz? - kérdezte.

- Ugyan mit parancsolnék? - csodálkozott a katona.

- Nekem az a dolgom, hogy mindent megtegyek, amit csak kívánsz - mondta
az emberke.

A katona hitte is, nem is.

- Ha valóban úgy van, ahogyan mondod - szólt -, tegyünk próbát, hadd
lássuk, mit tudsz. Először is segíts ki ebből a kútból.

A kis ember, se szó, se beszéd, kézen fogta, és végigvezette egy föld
alatti folyosón. A kék fényű lámpásról sem feledkezett meg, azt is
magával vitte. Az a folyosó volt a boszorkány kincseskamrája: amit a
föld fölött gyűjtött, azt ott rejtette el a föld alatt. Csak úgy
csillogott-villogott a kék lámpás táncoló fényében a sok arany, ezüst,
gyémánt, drágakő. A katona sem volt rest, annyit markolt belőle,
amennyit csak bírt.

Mikor fölértek a föld színére, azt mondta az emberkének:

- Ezt az első kívánságomat derekasan teljesítetted. Lássuk, hogyan
boldogulsz a másodikkal. Eredj, kötözd meg a boszorkányt, és vidd a
törvény elé.

Az emberke meghajolt, eltűnt. Alig telt el egy kis idő, egy vad fekete
kandúr vágtatott el iszonyú rikácsolással a katona mellett, majd leverte
a lábáról. Aztán már jelentkezett is előtte az emberke:

- Uram, minden meglett úgy, amint kívántad. A boszorkány fönt lóg a
bitófán. Kívánsz-e még valamit?

- Egyelőre semmit - mondta a katona -, hazamehetsz. De vigyázz, kéznél
légy, ha szükségem lesz rád, és kiáltok érted.

- Nem kell kiáltanod - felelte az emberke -, elég, ha a kék lángnál
pipára gyújtasz; abban a pillanatban ott leszek előtted.

Azzal eltűnt.

A katona visszatért a király városába, ahol valaha szolgált. Betért a
legjobb fogadóba, elhívatta a szabót, szép ruhákat varratott magának,
gyönyörű ráncos csizmát rendelt a csizmadiánál, a fogadósnak pedig
meghagyta, rendezzen be neki egy szobát olyan pompásan, olyan
kényelmesen, ahogyan csak lehet.

Mikor a szoba elkészült, megidézte a fekete emberkét, és így szólt
hozzá:

- Hűséggel szolgáltam a királyt, de kiadta az utamat, és hagyta volna,
hogy fölkopjék az állam. Ezért most meg akarok fizetni neki.

- Mit parancsolsz, mit tegyek? - kérdezte a kis ember.

- Megvárod, míg a király lánya lefekszik. Mikor már jó mélyen alszik,
hozd el ide hozzám, azt akarom, hogy a szolgálóm legyen.

- Nekem ez semmiség - felelte az emberke -, neked azonban veszedelmes
dolog; megjárhatod, ha kitudódik.

- Te azzal ne törődj - szólt a katona -, te csak tedd, amit meghagytam
neked.

Leszállt az este.

A katona jóízűen megvacsorázott, aztán elhelyezkedett a szobája
legkényelmesebb karosszékében, és várakozott.

Mikor a toronyban tizenkettőt ütött az óra, fölpattant az ajtó, és az
emberke hozta a király lányát.

- Csakhogy itt vagy! - rikkantott a katona. - Egy kettő, dologra! Fogd
a söprűt, takarítsd ki a szobát!

A lány nekilátott a takarításnak, és dolgozott szótlanul, szorgalmasan.

Mikor elkészült, a katona odaparancsolta a karosszéke elé, kinyújtotta a
lábát, és rárivallt:

- Húzd le a csizmámat!

A királylány lehajolt, megfogta egyik finom kezével a csizma fejét,
másik finom kezével a piszkos csizmasarkot; húzogatni kezdte a lábbelit.

- Mit ügyetlenkedsz - förmedt rá a katona -, húzd meg tisztességesen!

A királylány meghúzta, a katona meg könnyedén mozdított egyet a bokáján,
úgyhogy a csizma szinte leszaladt róla, szegény lány majd hanyatt esett.

A katona úgy tett, mintha rettenetesen méregbe jönne az ügyetlensége
miatt. Fölugrott, kikapta kezéből a csizmát, s odavágta elé a földre.

- Pucold ki! De olyan fényes legyen, mint a tükör, megértetted?

A királylány fölvette a földről a csizmát, lekaparta róla a sarat, és
szép csillogóra kipucolta. Bármit parancsolt neki a katona, mindent
megtett, és mindent némán, ellenkezés nélkül, félig hunyt szemmel,
mintha aludnék.

Mikor a kakas odakint az elsőt kurjantotta, megjelent az emberke,
fölkapta, és visszavitte a palotába.

Másnap reggel nagyon fáradtan ébredt a királylány. Ment egyenesen az
édesapjához.

- Jaj, édes jó apám, olyan különös álmot láttam, még most is kába
vagyok tőle. Egy kis fekete ember ölbe kapott, villámgyorsan végigrohant
velem az utcákon, és bevitt egy katona szobájába. Annak a katonának
lettem a cselédlánya. Mindenféle piszkos munkát kellett végeznem,
kitakarítanom a lakását, kifényesítenem a csizmáját. Csak álom volt,
mégis úgy összetört, mintha valóság lett volna.

- Nagyon is lehet, hogy valóság volt - felelte a király. Tűnődött egy
ideig, aztán így szólt: - Figyelj rám, lányom, adok neked egy jó
tanácsot. Rakd tele a zsebedet borsóval, és hasíts egy kis lyukat rajta.
Ha ma éjjel megint elragadnának: útközben kiszóródik a borsó, és
megmutatja, merre visznek. Akkor aztán rátalálunk a nyomon a gazfickóra!

Csakhogy amíg beszélt, a fekete emberke láthatatlanul ott állt mellette,
és mindent kihallgatott. Éjszaka aztán, mikor megint elvitte az alvó
királylányt, annak a zsebéből kihullott ugyan néhány szem borsó, de
bizony nem mutatott meg semmiféle utat, mert a furfangos emberke
előzőleg a város valamennyi utcáját fölhintette borsóval. A
királylánynak pedig azon az éjszakán is cselédkednie kellett, első
kakasszóig.

Másnap már korán reggel szétküldte a király az embereit, borsónyomot
keresni. De hiába küldte őket: valahány utcája csak volt a városnak,
mindegyiken ott kuporgott egy sereg szegény gyerek. Szemelték vígan a
borsót, és örvendezve kiabálták:

- Ma éjjel borsóeső esett!

A király váltig bosszankodott, hogy így túljártak az eszén.

- Valami mást kell kitalálnunk - mondta a lányának. - Este, ha
lefekszel, hagyd magadon a cipődet; aztán mielőtt visszahoznak a
szolgálatból, dugd el ott valahová az egyiket. A többi már az én dolgom;
majd én megkerestetem. Akkor aztán nem szabadul a kezünkből a bűnös!

A fekete emberke ezt is kihallgatta, de ez ellen a fortély ellen már
semmi ellenszere nem volt. Megpróbálta lebeszélni a katonát a
szándékáról.

- Ne hozasd el ma éjszakára a királylányt; rajtaveszthetsz, ha meglelik
nálad a cipőjét.

- Sose félts te engem! - hetykélkedett a katona. - Tedd, amit mondtam.

Szegény királylány a harmadik éjjel is ott takarított, ott pucolta a
mocskos csizmát a katona szállásán. Hanem amikor meghallotta a
kakasszót, gyorsan eldugta egyik cipőjét az ágy alá.

Másnap reggel a király tűvé tétette az egész várost a lánya cipője után.
Meg is találták végre a topánkát a katona szobájában az ágy alatt.

A katona akkor már nem volt otthon: a kis emberke addig könyörgött neki,
míg rá nem vette a szökésre. Éppen a városkapun igyekezett kifelé,
amikor a király poroszlói elcsípték. Bilincsbe verték, és tömlöcbe
vetették.

Amikor a katona az emberke unszolására végre rászánta magát a
menekülésre, akkor a király csatlósai, akik a királylány cipőjét
keresték, már befordultak a fogadó udvarára. Elállták a kaput; a
katonának már csak meg módja volt rá, hogy odébbálljon: kiugrott az
ablakon az utcára. Hanem a nagy sietségben megfeledkezett a
legfontosabbról: a kék fényű lámpásról. Pénz se volt nála több, csak
egyetlen arany a zsebében.

Vasra verve kuporgott a börtönében, s amint kitekintett az ablakon,
látta: egy hajdani bajtársa ott tesz-vesz az udvaron az ablak közelében.
Kikopogtatott neki, s amikor az odament, lekiáltott:

- Mindig jó pajtásom voltál, megtehetnél nekem valamit, mielőtt
lenyakaznak.

- Ha lehet, szívesen - felelte a pajtása.

- Van nekem egy kis batyum, ott maradt a fogadóban, ha azt elhoznád,
adnék egy aranyat érte.

- Ha csak ez kell! - mondta a bajtársa; elszaladt, és kisvártatva már
hozta is a batyut.

- Derék ember vagy, megérdemled ezt az aranyat, én már úgysem veszem
hasznát ezen a világon! - mondta a katona, és odaadta neki az
aranypénzt, aztán mikor egyedül maradt, előhalászta a cókmókjából a
lámpást, és rágyújtott a kék lángnál a pipájára.

Abban a pillanatban ott termett a fekete emberke.

- Sose félj - vigasztalta. - Akárhova visznek: vigyenek; akármit
tesznek: csak hadd tegyék. Te semmi mással ne törődj, mint azzal, hogy
mindig veled legyen a kék fényű lámpás.

Másnap törvényt ültek a katona felett. Nem bizonyult rá semmi gonoszság,
a bíróság mégis halálra ítélte. Már vitték is a vesztőhelyre.

- Egy utolsó kegyet kérek! - mondta a katona, mikor fölolvasták neki az
ítéletet.

- Mit? - kérdezte a király.

- Hogy útközben még egy pipát elszívhassak.

- Felőlem akár hármat is! - felelte a király. - Hanem az életednek
semmiképpen nem kegyelmezek meg, akárhogy könyörögsz érte!

- Azért én egy árva szóval sem könyörgök - mondta a katona egykedvűen.
Szép kényelmesen előszedte a pipáját, és meggyújtotta a kék fénynél.
Pöfékelt egypárat, eregette a bodor füstöt, meg szép kékesszürke
füstkarikákat is bocsátott föl a magasba, egyike a másik után, mintha
nem is vesztőhelyre vinnék, hanem csak úgy sétálgatna.

A nép csodálkozott rajta, milyen nyugodtan ballag a halálba.

- Ez aztán a bátor ember! - mondta az egyik.

- Nem bátor ez, hanem elvetemült! - mondta a másik.

- Életemben ilyen megátalkodott gonosztevőt nem láttam! - szólt egy
harmadik.

A katona meg csak lépegetett köztük, eregette a füstöt, és mosolygott
magában. Így ért oda annak a lépcsőnek a tövébe, amelyik fölvezetett a
vesztőhelyre. Már nyújtotta is érte a kezét a markos hóhér, hogy átvegye
a poroszlóktól, akik odáig kísérték.

- Egy kis türelem - mondta a katona -, hadd szívjam már végig ezt az
utolsó pipámat!

És jól megszívta; akkora füstbodrot kanyarított akár egy kisebbfajta
kémény. A füstből pedig kiugrott eléje a fekete emberke. Kis furkó volt
a kezében.

- Mit parancsolsz, kedves gazdám? - kérdezte.

- Szolgáltass igazságot a hamis bíróknak meg a porkolábjaiknak mondta a
katona - de a királyt se kíméld, amiért ilyen gazul bánt velem!

A kis ember nekigyürkőzött, cikázni kezdett, mint a villám, forgatta a
furkóját, hogy csak úgy zúgott, s akit eltalált vele, az nyomban
lerogyott a földre. Ott lapult már porkolábostul mind az egész bíróság,
moccanni se mertek, legföljebb csak annyit, hogy meg-megtapogatták a
hátukon a hurkákat.

A király nagyon megijedt, rimánkodásra fogta a dolgot.

- Nem bánom - mondta a katona -, most az egyszer még megkegyelmezek. De
megjegyezze ám mindenki magának, hogy a kiszolgált katonával is
tisztességgel kell bánni!

Intett az emberkének, hagyja abba az igazságtevést.

A király örült neki, hogy megszabadult a veszedelemtől, szánta-bánta
keményszívűségét, és hogy jóvátegye a hibáját, odaígérte a katonának
egész birodalmát, és hozzáadta feleségül a lányát.
