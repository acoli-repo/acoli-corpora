# author: Gebrüder Grimm
# source: tbc
# url: https://www.grimmstories.com/hu//grimm_mesek/az_erdei_haz
# note: copyright of translation tbc

## Az erdei ház 

Rengeteg nagy erdő szélén élt kis kunyhójában a favágó a feleségével meg
a három lányával. Egy reggel, mikor munkába indult, azt mondta a
feleségének:
- Egész napra odamaradok, különben nem tudok végezni a sok dologgal. Az
ebédemet majd küldd utánam a legnagyobb lányunkkal. Hogy el ne tévedjen
viszek magammal egy zacskó kölest és elszórom az úton.
Mikor a nap delelőre ért, a legnagyobbik lány elindult az erdőbe az
ebéddel. De hamarosan eltévedt, nem találta az utat mert a verebek,
rigók, cinkék és pintyek akkorra már régen fölcsipegették a kölest, amit
az édesapja elhintett. Csak úgy találomra ment tovább, mindig beljebb és
beljebb, míg a nap le nem szállt, s meg nem jött az éjszaka.
A fák lombja nyögni kezdett, a sötétben baglyok huhogtak, s a bokrok
mintha panaszosan sóhajtoztak volna. A lányt elfogta a félelem; megállt,
s azon töprengett, hová bújjék, merre meneküljön.
Akkor valami fényesség csillant meg a távolban a fák közt.
"Ott emberek laknak, majd csak adnak szállást éjszakára" - gondolta a
lány, és elindult a világosság felé. Nemsokára egy házhoz ért, annak az
ablaka világított.
Megzörgette a kiskaput. Egy nyers hang kiáltott ki:
- Kerülj beljebb!
A lány fölment a sötét falépcsőn, és bekopogtatott az ajtón.
- Csak tessék! - hallatszott ismét ugyanaz a hang.
Benyitott. Odabent egy deres hajú, vénséges vén ember ült az asztalnál.
Arcát kezébe temette, fehér szakálla a földet verte A kemencepadkán
pedig három állat pihent: egy tyúk, egy kakas meg egy tarka tehén.
A lány elpanaszolta, hogyan járt és éjjeli szállást kért.
A vénember figyelemmel végighallgatta, aztán a kemence felé fordult.

Tyúkocskám,
kakaskám,
és te, tarka tehénke:
mit szóltok a beszédre?

Az állatok azt mondták rá, hogy:
- Dukk!
S ez nyilván azt jelentette, hogy "mi ugyan nem bánjuk," mert az öreg
azt mondta:
- Van itt eleség bőséggel, busásan. Eredj a tűzhelyhez; főzz nekünk
vacsorát.
Kint a konyhán a lány talált-mindent, ami kellett. Jó vacsorát
készített, de az állatokra nem gondolt. Föltette a tálat az asztalra,
leült az ősz öregember mellé, és addig evett míg jól nem lakott.
Mikor jóllakott, azt mondta:
- Fáradt vagyok, lefeküdnék, jót aludnék. Hol találok ágyat?
Erre az állatok elkezdték a padkán:

Ettél, ittál, jóllaktál;
nekünk bezzeg nem adtál!
Most aztán magad lássad,
hogyan töltöd éjszakádat!

Az öreg pedig azt felelte neki:
- Eredj fel a lépcsőn, ott a kamrában találsz két ágyat, vesd meg őket
szépen, húzz tiszta lepedőt, én is megyek mindjárt lefeküdni.
A lány fölment, sietve megágyazott, és tüstént lefeküdt, meg sem várta
az öreget. Az nemsokára fölcammogott a szobába, körüljártatta benne a
lámpája fényét, rávilágított a lányra is, de az meg sem mozdult, aludt,
mint a bunda. Az öregember megcsóválta a fejét, aztán kinyitott egy
csapóajtót, és lesüllyesztette a lányt a pincébe.
Késő este hazatért a favágó, mondja a feleségének:
- Hallod-e, asszony, igazán nem szép tőled, hogy egész nap éhezni
hagytál!
- Már hogy hagytalak volna! Kiküldtem én idejében az ebédedet, de az a
haszontalan lány vagy eltévedt, vagy elcsavargott, No, majd holnap
kifaggatom, ha hazavetődik!
Másnap a favágó megint hajnal előtt kelt.
- Megint sok a munkám, megint nem érek rá hazajönni ebédre; küldd ki
utánam az ennivalót a középső lányunkkal - mondta. - Hogy úgy ne járjon,
mint a nénje, viszek magammal egy zacskó lencsét, s elszórom az úton; a
lencse nagyobb, mint a köles, azt jobban meglátja, nem fog eltévedni.
Délben a középső lány is elindult hát az ebéddel. Hanem a lencsének
nyoma sem volt már; mind egy szemig fölcsipegették az erdei madarak . A
lány ide-oda bolyongott az erdőben, és estére ő is odaért a kis házhoz.
Bezörgetett, enni kért, szállást kért, akárcsak tegnap a nénje.
A fehér szakállas öreg megint csak az állataitól kért tanácsot:

Tyúkocskám,
kakaskám,
és te, tarka tehénke:
mit szóltok a beszédre?

Az állatok ezúttal is csak mondtak, hogy:
- Dukk!
És minden úgy történt, mint tegnap. A lány jó vacsorát főzött, el is
költötte az öreggel, de az állatokra ügyet sem vetett. Vacsora után
ásított egy nagyot, és az ágya felől kérdezősködött.
Az állatok pedig rákezdték:

Ettél, ittál, jóllaktál;
nekünk bezzeg nem adtál!
Most aztán magad lássad,
hogyan töltöd éjszakádat!

A lány fölment a kamrába, megvetette az ágyat, lefeküdt és elaludt. Az
öreg utána ballagott, most is megcsóválta a fejét, aztán Iesüllyesztette
a pincébe.
Harmadnap hajnalban azt mondta a favágó a feleségének:
- Ha megjönne is közben a másik két lányunk, azért csak a legkisebbikkel
küldd utánam az ebédet. Az mindig jó és engedelmes gyerek volt, most is
az igaz úton fog maradni, nem kódorog el, mint a két nénje!
- Azt akarod, hogy a legkedvesebb gyermekemet is elveszítsem? -
sopánkodott az asszony.
- Sose aggódjál - nyugtatta meg az ura. - Okos, eszes kislány az, nem
fog eltévedni. Aztán meg ma egy zacskó borsót viszek magammal, azt
hintem el. A borsó nagyobb, mint lencse, annak nyomán biztosan eltalál
hozzám.
Délben a lányka karjára vette a kosárkát, elköszönt az édesanyjától, és
elindult. Hanem akkorra a borsó már réges-régen a vadgalambok begyében
volt! A lányka nem tudta, merre menjen, hova térjen. Egyre azon
emésztődött, mennyire éhezik szegény édesapja, és mennyire aggódik majd
az édesanyja, ha nem ér haza idejében. Reá is rásötétedett, ő is
megpillantotta az erdei ház ablakában a világosságot, ő is
bekopogtatott; és megkérdezte szépen, kaphatna-e szállást éjszakára.
Az öreg az állataihoz fordult:

Tyúkocskám,
kakaskám,
és te, tarka tehénke:
mit szóltok a beszédre?

Azok azt szólták, hogy:
- Dukk!
A lányka odament a kemencepadkához, megsimogatta a tyúkocskát,
végigcirógatta a kakaskát, a tehénkének megvakarta a két szarva közt a
fejét.
Az öreg kiküldte a konyhába, hogy készítsen vacsorát. A lány megfőzte az
ételt, föltálalta az öregnek az asztalra, de maga nem ült le.
- Hát te nem eszel? - kérdezte az öreg.
- Hogyne - felelte a lány -, én jóllakjam, ezek a szegény jószágok meg
semmit se kapjanak? Van odakint eleség bőséggel, busásan, előbb ellátom
őket!
Hozott egy szakajtó árpát, azt kiszórta a tyúkocskának meg a kakaskának;
aztán a tehénkének is hozott egy öl illatos szénát.
- Egyetek, kedves jószágok - mondta -, aztán ha megszomjaztatok, igyatok
is!
Azzal elébük tett egy vödör friss vizet. A tyúkocska meg a kakaska
felröppent a vödör szélére, belemártotta a csőrét a vízbe, aztán magasba
tartotta a fejecskéjét, már ahogyan a madarak szokták, ha isznak.
Jókorát húzott a tarka szőrű tehénke is.
Mikor az állatok jóllaktak, a lányka is asztalhoz ült, és megette, amit
az öreg hagyott neki. A tyúkocska meg a kakaska a szárnya alá dugta a
fejét, és a tehénke is elaludt.
- Nem térhetnénk mi is nyugovóra? - kérdezte a lányka.
Az öreg az állatokhoz fordult:

Tyúkocskám,
kakaskám,
és te, tarka tehénke:
mit szóltok a beszédre?

- Dukk! - felelték az állatok.

Velünk ettél, velünk ittál,
mindnyájunkat jól tartottál:
álmodj szépet minálunk;
jó éjszakát kívánunk!

A lányka felment a kamrába, felrázta a párnákat, felhúzta és megvetette
az ágyakat, aztán leült a székre, és várta az öregembert. Az csakhamar
be is lépett, s lefeküdt az egyik ágyba; hosszú fehér szakálla leért a
lábáig. A lányka a másik ágyba feküdt és elaludt.
Békességben pihent éjfélig; hanem akkor olyan nyugtalanság lett a
házban, hogy fölébredt. A sarokból zirregés-zurrogás hallatszott, az
ajtó kivágódott, és nekicsapódott a falnak, a lépcső dübörgött, mintha
leszakadna, és végül olyan robaj támadt, mintha az egész tető
leomolnék.
A lányka először megijedt, de mert semmi baj nem érte, és a ház is
elcsendesedett, csakhamar újra álomba merült.
Hajnalban, ahogy a nap fölkelt, kinyitotta ő is a szemét; hát mit
látott, uramfia! Egy nagy teremben feküdt, és körülötte királyi pompa
csillogott. A zöld selyemkárpitos falakon aranyvirágok virultak. Agya
elefántcsontból volt, fölötte vörös bársonymennyezet, odébb meg a széken
egy pár gyöngyös topánka díszelgett.
A lányka azt hitte, álmodik. Fényes ezüstcsengőcskét látott az
éjjeliszekrényén, de azt is csak álomnak gondolta; kinyúlt érte,
fölemelte, hogy vajon igazi-e. A csengő megcsendült, s abban a
pillanatban három díszes öltözetű szolga lépett a lány ágyához.
- Mit parancsolsz, kedves úrnőnk?
A lány nem értette a dolgot; megijedt, hogy talán késő van, és az öreg
már fölkelt.
- Jaj, tüstént fölkelek - kiáltotta -, megfőzöm a reggelit, s ellátom a
tyúkocskát, kakaskát, tehénkét!
- Sose fáradj! - hallatszott akkor egy hang, és egy gyönyörűséges ifjú
lépett a terembe. - Király fia vagyok, és ezennel megkérem a kezedet.
Egy gonosz boszorka elátkozott: vénséges vén, ősz emberként kellett az
erdőben élnem, és nem maradhatott velem senki más, csak a három
leghűségesebb szolgám, az egyik kakas, a másik tyúk, a harmadik tehén
alakjában. És mindaddig szólt a varázslat, míg egy olyan derék, jólelkű
leány nem téved hozzánk, aki nemcsak az emberrel törődik, hanem az
állatokkal is. Te voltál ez a lány, és ma éjfélkor megváltottál minket a
varázslattól. Az erdei házikó is visszaváltozott az én királyi
palotámmá.
A leányka kezét nyújtotta a királyfinak, az pedig elküldte három hű
szolgáját, hívják el a lakodalomba a szegény favágót meg a feleségét
is.
- Hát a két nénémet nem hívjuk el? - kérdezte a menyasszony.
- Nem - felelte a királyfi -, azokat büntetésből a pincébe csuktam, és
holnap reggel kiküldöm őket az erdőbe egy szénégetőhöz. Addig fognak
szolgálni nála, míg meg nem javulnak, és meg nem tanulják, hogy a
szegény állatokat sem szabad éhen hagyni.
