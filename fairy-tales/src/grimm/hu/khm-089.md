# author: Gebrüder Grimm
# source: tbc
# url: https://www.grimmstories.com/hu//grimm_mesek/a_libapasztorlany
# note: copyright of translation tbc

## A libapásztorlány 

Egyszer egy királynénak váratlanul meghalt a férje, s attól fogva
egyedül éldegélt a leányával. Teltek-múltak az évek; a királyné lassan
megöregedett, a lány pedig gyönyörű hajadonná serdült. Szépségének
messze földre elhatott a híre, úgyhogy egy szép napon követei útján
megkérte a kezét egy távoli országban lakó királyfi; az öreg királyné
meg, mert sok szépet és jót hallott a kérőről, odaígérte neki a lányát.
Mikor aztán közelgett az esküvő ideje, és a menyasszonynak útra kellett
kelnie abba a messzi országba, öreg édesanyja ellátta őt
arannyal-ezüsttel, ékes serlegekkel, pompás ékszerekkel, egyszóval
mindennel, amit egy királykisasszonnyal hozományba illik adni; aztán
kiválasztotta szolgálólányai közül a legszebbiket, s azt komornának
rendelte mellé.
- Te kísérd el a nagy úton - hagyta meg neki -, te add át a
vőlegénynek.
És hátaslónak megkapták az udvari istálló két legjobb paripáját. A
királylányét Faladának hívták, s olyan ló volt, hogy beszélni is tudott.
Elkövetkezett a búcsú perce. Az öreg királyasszony bement a
hálószobájába, szekrényéből elővett egy kis vászonkendőt, aztán
belemetszett kiskésével az ujjába, s a kibuggyanó vérből három csöppet
rácsöppentett a kendőcskére.
- Ezt tedd el jól, édes gyermekem - mondta, hasznát veszed majd az
úton.
A királylány keblére rejtette a kendőcskét, megölelte, megcsókolta az
édesanyját, felült a lovára és útnak indult, nyomában a komornájával. Jó
órája lovagoltak, mikor a királylány megszomjazott a melegben. Oda szólt
a komornának:
- Nálad van az aranypohárkám, ugyan szállj le, kérlek, merítsd tele a
patakból, úgy ihatnám!
- Aki szomjas, szálljon le maga - felelte a komorna -, hajoljon a víz
fölé, s igyék belőle; én bizony nem leszek senkinek a cselédje!
Szegény királylány majd elepedt a szomjúságtól; leszállt hát a lováról,
lefeküdt a víz partján, ráhajolt a patakra, abból ivott, nem az
aranypoharából.
- Istenem, istenem - suttogta közben, és a vércsöppek ráfelelték:

Anyád szíve, ha így látna,
bánatában megszakadna.

De a királylány egy zokszót sem ejtett, hanem mikor a szomját
lecsillapította, szép szelíden felült a lovára, s mentek tovább. Ügettek
megint egynéhány mérföldet, de mind melegebb lett, mind hevesebben
tűzött a nap, a királylány ismét megszomjazott. Éppen egy folyóhoz
értek; odafordult újra a komornájához:
- Szállj le, kérlek, hozz innom az aranypohárkámban.
De az most még fennhéjázóbban vágott vissza:
- Aki szomjas, igyék maga; én ugyan senkinek nem vagyok a cselédje!
A királylány ínyét égette a szomjúság; leszállt a lováról, lefeküdt a
partra, ráhajolt a vízre, úgy ivott belőle, s közben felsóhajtott:
- Istenem, istenem!
A vércsöppek pedig újra ráfelelték:

Anyád szíve, ha így látna,
bánatában megszakadna.

A királykisasszony elbúsult, észre se vette nagy bújában, hogy kebléről
egyszerre csak kicsusszan a vércseppes kendőcske, belehull a vízbe;
ahogy belehullik nyomban elkapja az ár, s viszi, viszi messzebb,
libegteti, megforgatja, lassan-lassan elmeríti. A komorna azonban
mindezt látta a lova hátáról, és igen megörült, mert tudta: a
királylányt nem védi már az édesanyja vére, tehet vele, amit akar,
parancsolhat neki kénye-kedve szerint. Rá is ripakodott nyomban, ahogy
fel akart ülni szegény a lovára:
- Menj csak félre onnét! Lovat cserélünk, mostantól fogva Falada az
enyém, te meg ülsz az én gebémen!
Aztán keményen ráparancsolt, vesse le a királyi ruháját, s öltözzék az ő
komornaruhájába, végül pedig megeskette a nagy égre hogy ha megérkeznek,
a királyi udvarban egy árva szót sem szól senkinek a dologról. Annak,
ami köztük történt, Faladán kívül nem is volt más tanúja, de az mindent
látott, mindent megjegyzett magának. Így ügettek tovább, a komorna
Faladán, az igazi menyasszony meg a másik lovon, míg csak a királyi
kastélyhoz nem értek. Ott nagy örömmel fogadták őket. A királyfi elébük
sietett, és lesegítette a komornát a lóról; hogyan is gondolhatta volna,
hogy nem az az igazi menyasszony! Fölvonultak a lépcsőn, a királylánynak
meg odalent kellett maradnia az udvaron.
A királyfi édesapja, az öreg király éppen kinézett az ablakon, és
tüstént megakadt a szeme a királylányon. "Ej - gondolta -, de szép, de
finom teremtés!" Azzal átment a fogadóterembe, hogy megtudakolja a
menyasszonytól, kit hozott magával, s miért hagyta az udvaron.
- Útközben szedtem föl, hogy ne unatkozzam - felelte fitymálva a
komorna. - Valami munkára kell fogni, ne lopja itt a napot.
- Jól van - mondta az öreg király -, van nekem egy ügyes kis
libapásztorom, melléje adom segítségnek.
Ettől fogva ezzel a pásztorgyerekkel terelgette az igazi
királykisasszony a libákat, a hamis menyasszony pedig ott kényeskedett,
ott páváskodott a palotában. Jól érezte magát, élvezte a jómódot, és
csak olyankor borult el, ha arra gondolt, hogy még utóbb megszólal
egyszer az istállóban Falada, és elárulja a titkát. Ezért föltette
magában, hogy akár így, akár úgy, de mindenképpen elpusztítja.
Rámosolygott hát egy szép napon a királyfira:
- Kedves férjem, szépen kérlek, tedd meg, amit kérek tőled!
- Szíves örömest! - felelte a királyfi. - Hadd hallom hát, mi a
kívánságod.
- Semmi egyéb, mint hogy hívasd el a sintért, és vágasd el annak a lónak
a nyakát, amelyiken idejöttem hozzád. Sok bosszúságom volt vele az
úton.
A királyfi kiadta íziben a parancsot: legyen úgy, ahogy a felesége
kívánja, s múljék ki a derék Falada a világból.
Híre futott a dolognak az egész udvarban, de még lent a majorban is, s
nem kerülte el az igazi királylány fülét sem. Amikor reggel megjött a
sintér, a libapásztorlány odasurrant hozzá, és így szólt:
- Egy aranyat adok neked, ha teljesíted a kérésemet. Ha levágtad a ló
fejét, szögezd ki a város kapujába. Annak sötét boltja alatt terelem el
reggel-este a libákat; ha felnézek, legalább a fejét hadd lássam szegény
Faladának.
A sintérnek elkelt az egy arany; sajnálta is a lányt, hogy így búsul a
ló után; megtette hát, amit kívánt: fogta a ló fejét, és jó erősen
odaszögezte a kapualjba.
Másnap kora reggel, ahogy terelik kifelé a pásztorfiúval a libafalkát,
elmenőben azt mondja a királylány:
Mivé lettél, paripácskám?!
S ráfelel a falon a lófej:

Menj csak, menj csak, szép királylány;
anyád szíve, ha így látna,
bánatában megszakadna.

Erre a királylány már nem szólt semmit, csak ment szép csendesen kifelé
a városból, hajtotta, terelgette a libákat. Mikor kiértek a mezőre,
leült a gyepre, kibontotta és fésülni kezdte a haját. Olyan volt az,
mint a színarany, úgy omlott le zuhatagban a vállára, mint az arany
napsugár. A pásztorfiú meg csak nézte, hogyan csillog-villog, és
szeretett volna kitépni belőle egy szálat.
De a királylány észrevette a szándékát, és ahogy a haja felé kapott,
mindjárt rákezdte:

Fújj, szelecske, fuvallj hát,
fújd le róla a sapkát,
hadd kergesse a réten,
míg a hajam kibontom, kefélem,
koszorúba fonom szépen.

Egyszeriben heves szél kerekedett, lefújta a fiú fejéről a sapkát, s
olyan sebesen sodorta, hogy alig győzött szaladni utána. Végre elcsípte,
de mire visszatért, a királylány már régen megfésülte, be is fonta a
haját. A pásztorfiú mérgében szóba sem állt vele többet, duzzogva hátat
fordított neki, s így őrizték a libákat, míg csak be nem esteledett.
Akkor hazamentek.
Másnap reggel, ahogy a sötét kapubolton áthaladtak, mondja megint a
királylány:
Mivé lettél, paripácskám?!
S feleli megint a lófej:

Menj csak, menj csak, szép királylány;
anyád szíve, ha így látna,
bánatában megszakadna.

Kiértek a rétre, ott a lány leült a gyepre, s kezdte a haját bontogatni,
a fiú meg odaugrott, hogy kirántson belőle egy szálat. De a lány gyorsan
elkezdte:

Fújj, szelecske, fuvallj hát,
fújd le róla a sapkát,
hadd kergesse a réten,
míg a hajam kibontom, kefélem,
koszorúba fonom szépen.

S minden úgy történt, mint tegnap: suhant a szél, röpült a sapka, a fiú
meg szaladt utána, s mire visszatért, a lány már régen megfésülte,
befonta, koszorúba is kötötte a haját.
Ahogy leszállt az este, és hazaértek, ment a pásztorfiú nagy mérgesen
egyenest az öreg királyhoz.
- Uram királyom - mondta -, én ezzel a lánnyal nem őrzöm tovább a
libákat!
- S ugyan miért nem? - kérdezte az öreg király.
- Ej, hát egész álló nap csak bosszant!
Erre aztán az öreg király megparancsolta neki, mondja el rendre, mi
történt, hogyan történt.
- Hát az úgy van, uram királyom - kezdte a fiú -, hogy amikor reggel
tereljük kifelé a falkát a kapu alatt, van ott egy lófej, annak azt
mondja:
Mivé lettél, paripácskám?!
A fej meg azt feleli rá, hogy:

Menj csak, menj csak, szép királylány;
anyád szíve, ha így látna,
bánatában megszakadna.

És elmondott szép sorjában mindent: milyen haja van a lánynak, hogyan
hívja a szelet, és neki hogyan kell a sapkáját kergetnie a réten.
Az öreg király figyelmesen végighallgatta a fiú mondókáját, aztán
meghagyta neki, hajtson csak ki másnap is úgy, ahogyan szokta. Hanem
azon a reggelen ő maga jó korán fölkelt, s elbújt a sötét kapuboltban,
hogy kihallgassa, mit beszél a lány a ló fejével. S úgy talált mindent,
amint azt a fiú az előző estén elmondta neki. Megvárta, míg kiterelik a
falkát a kapun; akkor aztán óvatosan utánuk lopakodott, behúzódott a
mezőn egy bokorba, s onnét figyelte, mi történik.
A libák csakhamar szétszéledtek a legelőn, a pásztorlány meg leült a
gyepre, és bontogatni kezdte csillogó-villogó haját. A fiú ott
leskelődött a közelében, s alig várta, hogy egy óvatlan pillanatban
kitéphessen egy szála: a hajából.
De alighogy egyet moccant, a lány nyelve máris úgy pergett, mint a
rokka:

Fújj, szelecske, fuvallj hát,
fújd le róla a sapkát,
hadd kergesse a réten,
míg a hajam kibontom, kefélem,
koszorúba fonom szépen.

A szél tüstént fölkerekedett, lekapta a sapkát, s vitte, görgette a
mezőn, a pásztorfiú futhatott utána, ahogyan csak a lába bírta. A lány
meg azalatt megfésülte, befonta, föltűzte koszorúba a haját.
Az öreg király jól megnézte magának a dolgot, s mikor este hazatért a
libafalka, leküldött az udvarba a pásztorlányért, és maga elé hívatta.
- Édes lányom, mindent tudok; hallottam, mit beszéltél a ló fejével; azt
is hallottam, mit parancsoltál a szélnek. Most aztán mondd meg nékem, mi
dolog ez, mit jelentsen.
- Jaj - felelte a lány -, én azt Fölségednek el nem árulhatom, bajomról
senkinek nem panaszkodhatom, erről esküt tettem a nagy égre!
A király egy ideig unszolta, de mert többet egy árva szót sem tudott
kihúzni belőle, végül is gondolt egyet, s azt mondta neki:
- Jól van, ha nekem nem mondhatod el, ott a kályha, bújj bele, sírd el
annak a szíved bánatát!
Azzal sarkon fordult, és ott hagyta, de kint a folyosón megállt a
kályhalyuknál, odahajtotta a fülét, s mind kileste, mit mond a lány
odabent. Mert az, alighogy magára maradt, bekuporodott a kályhába, és
keserves sírással sorjázni kezdte a búját-baját.
- Jaj nekem, szegény királylánynak, magam vagyok az életben, nincs
pártfogóm senki a világon! Megölték a lovamat, elvették a ruhámat,
elcsalták tőlem a vőlegényemet; trónuson pompázik a komornám, én meg
őrizhetem künn a réten a libákat! Szegény édesanyám, ha tudnád, mi
sorsra jutottam, szíved szakadna meg bánatodban!
Az öreg király, ahogy ezt meghallotta, tüstént szolgálókat hívatott, és
megparancsolta nekik, öltöztessék fel a lányt a legszebb ruhába; aztán
sietett a fiához, s elmondta neki, hogy akit a menyasszonyának hitt,
csak ege álnok komorna, az igazi menyasszony pedig libapásztorlány volt
eddig. A királyfi alig hitt a fülének. Ment apjával a trónterembe, s ott
majd elámult a csodálkozástól, amint meglátta a lány sugárzó szépségét,
nyájas-szelíd arcát. De az öreg király egyelőre mindenkinek hallgatást
parancsolt; a komornából lett királynénak úgy kellett jelenteni a
dolgot, hogy egy idegen királylány jött vendégségbe, fáradt a nagy
úttól, lepihent egy kicsit; de este nagy lakomát rendeznek a
tiszteletére, s azon majd találkoznak. Estére egybe is gyűlt az
ebédlőterembe a király minden jó barátja és a. ország valamennyi
számottevő embere. Az asztalfőn a királyfi ült, mellette egyfelől a
királylány, másfelől a komorna; de a komorna nem ismerte meg a
királylányt. Mikor már eleget ettek-ittak, s jókedvre kerekedtek,
egyszer csak fölállt az öreg király, és csendet intett.
- Kedves vendégeim - szólt -, mondjátok meg nekem, mit érdemel az olyan
hűtlen szolgáló, aki úgy bánik a gazdáival, ahogyan én most előtökbe
adom.
Azzal elmondta töviről hegyire az egész történetet. A vendégek
csodálkoztak, tanakodtak, egyik-másik hitetlenkedett is: ilyen álnok
szolgáló mondták - talán nincs is a világon. De még mielőtt bárki
nyilatkozott volna, megszólalt a királyfi balján a komorna, mert hát egy
pillanatig sem gondolta volna, hogy az öreg király tudja a titkát.
- Bizony az ilyen megérdemli - mondta mosolyogva -, hogy szégyen szemre
világgá kergessék!
- Magad fölött ítélkeztél - szólt az öreg király -, ez legyen hát a
sorsod!
Így is történt; a királyfi pedig feleségül vette az igazi királylányt,
hét országra szóló lakodalmat csaptak, és boldogan éltek, míg meg nem
haltak.
