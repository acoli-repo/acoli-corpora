# author: Gebrüder Grimm
# source: tbc
# url: https://www.grimmstories.com/hu//grimm_mesek/a_szalmaszal_a_parazs_meg_a_babszem
# note: copyright of translation tbc

## Szalmaszál, parázs és babszem 

Élt egyszer egy faluban egy öregasszony. Szerzett egy tál babot meg
akarta főzni. Tüzet rakott hát a kis kemencéjébe, és hogy hamarabb
föllobbanjon a láng, fogott egy marok szalmát, azzal gyújtott be. Ahogy
a babot beleöntötte a fazékba, véletlenül kipottyantott egy szemet, nem
is vette észre. Odaesett a babszem a földre, egy szalmaszál mellé. Aztán
kipattant egy darabka parázs a tűzhelyből, az is melléjük hullott. Így
hát hárman voltak: a szalmaszál, a parázs meg a babszem.
- Jó napot, kedves barátaim, honnét kerültök ide? - kérdezte udvariasan
a szalmaszál.
- Én szerencsére kiugrottam a tűzből - felelte a parázs. - Ha ezt erőnek
erejével meg nem teszem, halál fia vagyok: hamuvá hamvadok.
- Én is ép bőrrel menekültem meg - mondta a babszem -, de ha az
öregasszony bedug a fazékba, irgalmatlanul kásává fővök én is, mint a
pajtásaim.
- Nekem talán jobb sors jutott volna? - szólt a szalmaszál. - Valahány
testvérem volt, ez a vénasszony mind a tűzbe vetette, hatvanunkat
markolt össze egy szuszra, hatvanunkat akart füstté emészteni. De én
szerencsére kisiklottam az ujjai közt.
- Most aztán mitévők legyünk? - kérdezte a parázs.
- Én azt mondom - szólt a bab -, hogy ha már ilyen szerencsésen
megmenekültünk a halál torkából, maradjunk is együtt, legyünk jó
pajtások. És nehogy még egyszer ilyen halálos veszedelembe kerüljünk
itt, nosza, oldjunk kereket, vágjunk neki hármasban a nagyvilágnak.
A másik kettőnek tetszett az ajánlat. Tüstént útnak indultak, s mentek,
mendegéltek, míg egy kis patakhoz nem értek. Hanem a patakon nem volt se
híd, se palló; nem tudták, hogyan kelhetnének át a túlsó partra. Egy
ideig tanakodtak, aztán a szalmaszálnak jó ötlete támadt.
- Tudjátok, mit? - mondta. - Én majd keresztbe fekszem a vízen, ti meg
átsétáltok rajtam, akár egy hídon.
Azzal szolgálatkészen kinyújtózott a két part közt.
A parázs világéletében tüzes természetű volt. Most se sokat
teketóriázott, hanem nagy kevélyen föltipegett az újdonsült hídra. Éppen
a közepére ért, amikor meghallotta odalent a víz zubogását. Akármilyen
nagy legény volt, erre azért mégis inába szállt a bátorsága - mert a víz
elől tudvalevőleg a legvitézebb parázs is meghátrál -, megtorpant, egy
tapodtat sem mert továbbmenni.
A szalmaszál érezte ugyan, hogy süti a tűz a hátát, de olyan jól nevelt
volt, nemhogy kiabálni restellt volna, de még csak meg sem zizzent.
Egyszerre láng lobbant belőle; dereka beroppant, kettévált s elhamvadt.
- Szszsz! - mondta a parázs, de többet egy mukkot se tudott szólni;
belepottyant a vízbe, és sisteregve kiadta a lelkét.
Az óvatos babszem még mindig ott várakozott a parton. Mikor látta, mi
történt, elkezdett kacagni. Akkorát kacagott, hogy menten megpukkadt.
Épp egy vándorszabó ment arra az úton. Észrevette a babszemet, megesett
a szíve rajta, tűt-cérnát kerített, s egykettőre összevarrta.
A babszem szépen megköszönte a szabó szíves jóságát, azzal elváltak, az
egyik ment jobbra, a másik meg balra.
De mert a szabónak nem volt, csak fekete cérnája, máig is ott látni
minden babszemen a fekete fércet.
