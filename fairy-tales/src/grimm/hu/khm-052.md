# author: Gebrüder Grimm
# source: tbc
# url: https://www.grimmstories.com/hu//grimm_mesek/rigocsor_kiraly
# note: copyright of translation tbc

## Rigócsőr király 

Élt egyszer egy király; annak volt egy világszép lánya. Ez a lány olyan
gyönyörű volt, hogy szebbet képzelni sem lehetett volna nála. De úgy
eltelt a szépségével, olyan kevély, olyan fennhéjázó volt, hogy egyetlen
kérőjét sem tartotta méltónak magához. Egyiket a másik után kosarazta
ki, és ráadásul még gúnyt is űzött belőlük.

Egyszer a király nagy ünnepséget rendezett, s arra meghívott a
környékről minden házasulandó férfit. Se szeri, se száma nem volt a
vendégnek; akit elriasztott volna a királylány kevélysége, azt odacsalta
a szépsége. Azokat, akik a királykisasszony kezére pályáztak, rang és
méltóság szerint sorba állították: elöl álltak a királyfik, utánuk a
hercegek, grófok és lovagok, legvégül pedig az egyszerű nemesek. Mikor
ezzel elkészültek, megverték a dobokat, megfújták a kürtöket, kitárult a
palota kapuja, kivonult díszes kísérettel, ajkán fennhéjázó mosollyal a
világszép, királylány, és elvonult a kérők sora előtt. Némelyikre éppen
csak rátekintett, némelyik előtt megállt s végigmérte, némelyiknél még a
száját is elbiggyesztette. Mert hát mindegyiken talált valami
kivetnivalót. "Olyan, mint egy boroshordó" mondta egy kövérkésre, egy
sovány magasnál meg visszafordult a kísérethez, s azt kérdezte: "Ugyan
hová nő ez az égimeszelő?" A harmadikat így fitymálta: "Dagadt meg
apró, esetlen tuskó"; a negyediket így: "Ez se jó, ez se jó, mint a
halál, oly fakó!" Az ötödiket azzal intézte el: "Olyan piros a haja,
mint a kakas taraja!" A hatodikkal az volt a baj, hogy nem elég délceg:
"Görbe mint a megvetemedett fűzfavessző." Mindegyiknek megadta a
magáét, de egyiken sem élcelődött annyit, mint a sor elején egy szép
szál, derék királyon, akinek egy kicsit horgasra nőtt az álla.

- Ejha! - kiáltotta. - Nézzétek, ennek éppen olyan az álla, mint egy
rigónak a csőre!

Az ifjú királyon rajta is ragadt a csúfnév. Attól fogva csak úgy
emlegették, hogy: Rigócsőr király.

Az öreg király a palota tornácáról figyelte a lányát. Látta, egyebet sem
tesz, mint gúnyolódik, s a sok egybegyűlt kérőnek mind kiadja az útját.
Ezen aztán haragra lobbant, véget vetett az ünnepségnek, útjukra
bocsátotta a felsült vendégeket, és maga elé szólítottá a lányát.

- Kevélységednek el fogod venni méltó büntetését - mondta. - Vedd
tudomásul: hozzáadlak az első koldushoz, aki a palota kapuján bezörget!

A királylány nem vette komolyra a dolgot, azt hitte, csak fenyegetődzik
az édesapja; bevonult a lakosztályába, élt tovább vidáman, s még másnap,
harmadnap is fel-felkacagott, ha eszébe jutott egyik vagy másik pórul
járt kérőjének elsavanyodott képe. Meg is feledkezett hamarosan az apja
szavairól, s akkor sem gondolt semmi veszedelemre, amikor néhány nap
múlva zene zendült, énekszó hangzott föl az ablakai alatt, s egy koldus
kezdte fújni a nótáját valami kis alamizsnáért.

A király éppen a trónteremben időzött, s amikor meghallotta az udvar
felől a muzsikát, kiküldte nyomban a szolgálattevő kamarást, nézze meg,
mi történik odakint. A kamarás csakhamar visszajött és jelentette:

- Egy énekes koldus nótázik az ablak alatt.

- Vezessétek azonnal elébem! - adta ki a parancsot a király.

A testőrök lementek, és a trón elé állították a koldust. Piszkos volt,
poros volt, ruhája viseltes, haja gondozatlan, arca borostás; félszegen
várakozott a kíváncsi udvari nép gyűrűjében, míg a királylány be nem
vonult, és helyet nem foglalt apja mellett. Akkor a király intett, a
koldus meg rákezdte: énekelt egy verset, pengette hozzá a
zeneszerszámát, s amikor befejezte, egy kis jószívű adományt kért.

- Nagyon tetszett nekem a nótád - mondta a király. - Ezért tisztességes
jutalmat érdemelsz. Itt a lányom: neked adom feleségül.

Most aztán megrettent ám a királylány! Könnyek szöktek a szemébe,
esengve fordult az édesapjához, de az nem tágított.

- Megmondtam neked: nem kellettek a királyi kérők, hát hozzáadlak a
legelső koldushoz, aki a palota kapuján bezörget.

Nem használt sem sírás, sem könyörgés; a király véghezvitte, amit
föltett magában, s ott helyben összeadták a koldust meg a királylányt.

Mikor ez megtörtént, azt mondta a király:

- Nem illik, hogy egy koldusasszonyt tartsak a palotámban; szedd a
sátorfádat, mehetsz az uraddal!

A koldus kézen fogta a kevély királylányt, kivezette a palotából, és
gyalogszerrel nekivágtak a nagyvilágnak. Mentek, mendegéltek; egy idő
múlva egy szép nagy erdőbe jutottak. A királylány megkérdezte:

Kinek az erdeje ez a kerek erdő?

A koldus meg azt felelte:

Rigócsőr királyé ez a kerek erdő;
hozzámentél volna, most a tiéd volna.

Mire a királylány szomorúan:

Szegény lány, gyenge lány, ha ezt tudtam volna,
Rigócsőr királyhoz hozzámentem volna!

Átvágtak az erdőn, kibukkantak a mezőre. A lány megint megkérdezte:

Kinek a mezeje ez a szép zöld mező?

A koldus azt felelte:

Rigócsőr királyé ez a szép zöld mező;
hozzámentél volna, most a tiéd volna.

Mire a királylány még szomorúbban:

Szegény lány, gyenge lány, ha ezt tudtam volna,
Rigócsőr királyhoz hozzámentem volna!

Áthaladtak a mezőn, és nemsokára egy nagy városba értek. A királylány
itt is megkérdezte:

Kinek a városa ez a tágas város?

A koldus pedig így felelt neki:

Rigócsőr királyé ez a tágas város;
hozzámentél volna, most a tiéd volna.

A lány meg, olyan szomorúan, hogy a könnye is kicsordult:

Szegény lány, gyenge lány, ha ezt tudtam volna,
Rigócsőr királyhoz hozzámentem volna!

De a koldus most már nem állta meg tovább, keményen rászólt:

- Nem tetszik nekem, hogy mindig más férjet kívánsz magadnak. Én talán
nem vagyok elég jó neked?

A királylány megijedt, szólni se mert többet, de mikor egy
irinyó-pirinyó házikóhoz értek, s az előtt megálltak, nem bírta tovább,
csak kiszaladt belőle a kérdés:

Miféle viskó ez? Hisz bele se férek!
Kié ez a hitvány, nyomorult kis fészek?

A koldus pedig azt felelte:

- Ez a mi házunk, itt fogunk lakni. A kevély királylánynak bizony le
kellett hajtania a fejét, hogy az alacsony ajtón beférjen.

- Hát a szolgák hol vannak? - kérdezte.

- Miféle szolgák? - felelte a koldus. - Ha akarsz valamit, magadnak
kell megszerezned, itt ugyan más nem gondoskodik rólad! De elég a
szóbeszédből: rakj tüzet, főzz vacsorát, éhes vagyok, fáradt vagyok!

De hát honnét is értett volna a királylány a tűzrakáshoz meg a főzéshez?
A koldusnak kellett segítenie, hogy végül is menjen valahogy a dolog.
Aztán elköltötték a sovány estebédet, és lefeküdtek.

Másnap már kora hajnalban kiráncigálta a koldus a királylányt az ágyból.

- Mit képzelsz itt is délig heverészhetsz? Gyerünk, dologra; tedd
rendbe a házat, készíts ebédhez, hasogasd fel a fát, s ha azzal megvagy,
ott a kert, tele van gazzal, meg kell kapálni!

Szegény királylány fölkelt nagy álmosan, kisöpörte a házat, meghámozta
az ebédhez a krumplit, ahogy tudta, fölhasogatta a fát, aztán fogta a
kapát, kiment a kiskertbe, beállt a gazba, és vágni kezdte, de olyan
keservesen, hogy minden kapavágásnál kiperdült egy könny a szeméből.
Finom kis kezét törte a kapanyél, fájt a dereka a hajladozástól, gyenge
bársonyos talpát sütötte a forró homok, de mindennél jobban fájt a
szíve: szánta-bánta kevélységét, s egyre azt sóhajtozta:

Szegény lány, gyenge lány, ha ezt tudtam volna,
Rigócsőr királyhoz hozzámentem volna!

Így tengődtek egy ideig, s amijük volt, lassan mind fölélték. Akkor azt
mondta az ember:

- Hallod-e, asszony! Ez így nem mehet tovább: mindig csak enni, semmit
nem keresni! Mától fogva kosarat fogsz fonni.

Azzal kiment a határba, vágott egy nyaláb vesszőt a rekettyésben, és
hazavitte a királylány meg nekiült a kosárfonásnak. Fonta, fonta, amíg
bírta, de hát nem bírta sokáig, a nyers fűzfavesszőktől kisebesedett az
ujja.

- Ehhez, látom, nem értesz - mondta az ember -, talán a szövéshez több
tehetséged van.

De a királylány hiába igyekezett, a szövéssel sem volt nagyobb
szerencséje, alig fogott hozzá, az érdes szál csakhamar fölvérezte az
ujját.

Az ember bosszankodva legyintett:

- Én ugyan megjártam veled! Ki látott ilyen asszonyt, aki még csak nem
is konyít semmiféle rendes munkához! Valami mást kell megpróbálnunk:
ezentúl korsókkal, agyagedényekkel fogunk kereskedni. Én majd beszerzem
az árut, te meg kiülsz vele a piacra. Nem várhatjuk, amíg a sült galamb
a szánkba repül!

A királylány szíve elszorult az aggodalomtól. Hogy ő ott üljön a piacon,
és edényeket áruljon! Ha arra gondolt, hogy valaki meglátja ott az
édesapja udvarából, majd megfagyott a vére, úgy félt tőle, hogy
kinevetik: lám, hogy fenn hordta az orrát, most bezzeg ő sem különb,
mint a többi egyszerű kofaasszony! De hát mit tehetett volna? Ha nem
akart éhen halni, engedelmeskednie kellett. Mikor eljött a vásár napja,
kora hajnalban fölszedelőzködött, kiült a piacra, kirakta maga köré az
edényeit, és elkezdte, előbb csak úgy röstelkedve, félénk rebegéssel,
aztán lassan nekibátorodva:

- Itt a szép edény! Itt a jó edény! Agyagtálat, cserépkorsót vegyenek!

Az emberek szívesen vették a portékáját: szép volt az edény, de még
szebb, aki kínálta; nem alkudtak sokat, megadták, amit kért érte; olyan
is akadt, aki el sem vitte, amit vett otthagyta neki pénzestül.
Alkonyatra az asszony mind túladott az edényeken; s egy teli kendő pénzt
vitt haza az urának. Most aztán megint abból éldegéltek, ameddig
tartott.

Mikor elfogyott, az ember megint beszerzett egy halom edényt, a
királylány pedig ismét kiment vele a piacra. Letelepedett mindjárt a
piactér sarkán, közvetlenül az út mellett; kirakta a sok edényt, s
árulni kezdte:

- Itt a szép edény! Itt a jó edény! Agyagtálat, cserépkorsót vegyenek!

Hát ahogy ott üldögél, egyszer csak por kavarodik az úton: arra vágtat
egy részeg huszár, egyenest az edények közé rúgtat, és ízzé-porrá zúzza
valamennyit. A királylány sírva fakadt, azt sem tudta szegény, hová
legyen félelmében.

- Jaj, mi lesz velem - keseregte -, mit szól majd az uram a kárhoz!

Hiába csitították; hiába vigasztalták; felugrott a zsámolyról, otthagyta
a sok cserepet, hazaszaladt, s elmondta az urának, mi történt.

- Ki hallott már ilyet: törékeny edénnyel kiülni az út szélére, hogy
mindenki belegázoljon! - mérgelődött az ember. - Magad is láthatod, nem
való vagy te semmi rendes munkára! Szerencsére délelőtt fönt jártam a
király szakácsánál, érdeklődtem, nincs-e szükségük szolgálóra;
megígérte, hogy felfogadnak konyhalánynak.

Konyhalány lett hát a királylányból. Az volt a dolga, hogy kezére járjon
a szakácsnak. Ha hozni kellett valamit, őt szalasztották, ha piszkos
munka akadt, neki kellett elvégeznie, soha egy perc nyugta nem volt,
dolgozhatott látástól vakulásig, A fizetsége meg az volt, hogy
elvihette, amit az inasok, szobalányok meghagytak a királyi asztal
maradékából. Egy-egy szilkét dugott a két zsebébe, azokban hordta haza,
amit odavetettek neki, meg amit a tányérokon talált.

Egy napon éppen vízért szalasztották a kútra. Telehúzta a két vödröt, s
nekifohászkodott, hogy fölcipelje őket a konyhára. Egyszerre csak vidám
dobszó ütötte meg a fülét. Gondolta, megnézi, mi az; azért az egypercnyi
késedelemért csak nem fogja megszidni a szakács. Odaóvakodott a palota
udvarának kőkerítéséhez, és kifülelt. De kár volt kíváncsiskodnia, mert
csak a szíve lett nehezebb attól, amit hallott. Mert a kikiáltó azt adta
hírül országnak-világnak, hogy aznap estére a király nagy vigalmat
rendez a palotájában, azon fogja kiválasztani a menyasszonyát.

"Ha nem lettem volna olyan gőgös, ma este én is ott lehetnék!" -
sóhajtotta a királylány. Visszament nagy búsan a kúthoz, fölemelte a két
nehéz vödröt, s vitte a konyhába. Ott egész nap sütöttek-főztek, a
királylány alig győzte a rengeteg baromfikopasztást, mosogatást,
törülgetést, takarítást. Mikor bealkonyodott, s nem akadt több sürgős
munka a konyhán, a főszakács rászólt, hogy ne lábatlankodjék az
útjukban, mehet a dolgára.

De a királylány legalább látni akart valamit az ünnepségből, mielőtt
hazatér a nyomorúságos kunyhóba. Föllopakodott hát a lépcsőn, és
meghúzódott az ajtó mellett, onnét leskelődött. Odabent a teremben
kigyulladt a fény, pompásnál pompásabb vendégek vonultak be, csupa
ékesség, csupa ragyogás volt minden, ő meg királylány létére örülhetett
neki, hogy legalább a küszöbön megtűrik. Az inasok ott siettek el
mellette a díszes tálakkal, sorra kínálták a vendégeket. Aztán mikor a
maradékot visszavitték a konyhára, néha neki is odavetettek egy-egy
falatot. Szegény asszony mohón kapott az alamizsna után, és gyorsan
bedugta a szilkéjébe, hogy majd hazaviszi, és megosztja otthon az
urával.

Mikor a lakomát befejezték, megharsantak a kürtök, kitárult a királyi
lakosztály aranyveretes ajtaja, s apródok sorfala közt, tetőtől talpig
bársonyban, selyemben, nyakában vastag aranylánccal bevonult a király.
Elnémult a vendégkoszorú, abbamaradt minden beszéd, még suttogás sem
hallatszott. Ebben a nagy csöndben a király lassan végigjártatta
tekintetét a jelenlevőkön, aztán elindult, át a termen, egyenest az
ajtóhoz; ott megállt a konyhalány előtt, könnyedén meghajolt, s így
szólt:

- Add a kezedet, veled akarom eljárni az első táncot.

Ebben a pillanatban a zene is megszólalt, de szegény királylánynak
nemhogy táncolni nem volt kedve, de legszívesebben a föld alá süllyedt
volna szégyenletében. Hát még amikor megismerte a hangjáról Rigócsőr
királyt! Halkan felsikoltott, és el akart futni, de a király megfogta a
kezét, és magával vonta a terembe. De alighogy beléptek, csörömpölés
hallatszott, a vendégek félrehúzódtak, a zene elakadt: ott állt szegény
királylány megszégyenülten mindenki szeme láttára, lába előtt a két
szilkével meg a szétszóródott ételmaradékkal.

- Kipotyogott a zsebéből! - kiáltotta valaki a vendégek közül, s
vége-hossza nem lett volna a csúfondáros kacagásnak, ha Rigócsőr király
csöndet nem int. Odalépett a zokogó királylányhoz, és szelíden a keblére
ölelte.

- Ne keseregj, kedves feleségem - mondta neki -, a rossz napok véget
értek. Én voltam a koldus, akivel a nyomorúságos viskóban éltél; én
voltam a huszár is, aki az edényeidet összetiporta. Mindez csak azért
történt, hogy megtörjék a gőgöd, és megbűnhődj kevélységedért.

- Nagyot vétettem - zokogta a királylány -, nem érdemlem meg, hogy a
feleséged legyek.

- Igaz, vétettél - felelte a király -, de amit vétettél, le is
vezekelted: most aztán ne búsulj többet: ezt az ünnepséget azért
rendeztem, hogy megüljük a mi igazi menyegzőnket!

Akkor udvarhölgyek siettek elő, pompás ruhába öltöztették a királylányt;
mire elkészült öltözékével, megérkezett az édesapja is, mind az egész
udvarával; áldását adta az ifjú párra, és elkezdődött a vigalom,
híres-neves lakodalom, dínomdánom.

Bárcsak mi is ott lehettünk volna.
