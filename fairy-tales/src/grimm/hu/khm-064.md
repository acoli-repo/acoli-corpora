# author: Gebrüder Grimm
# source: tbc
# url: https://www.grimmstories.com/hu//grimm_mesek/az_aranylud
# note: copyright of translation tbc

## Az aranylúd 

Volt egyszer egy ember, s annak három fia. A három közül a legkisebbiket
Tökfilkónak hívták. Ahol érték, megtréfálták; ha tehették, csúfot űztek
belőle; neki volt a legrosszabb sora, szegénynek.

Egyszer a legidősebb testvér fát vágni ment az erdőre. Mielőtt elindult,
anyja adott neki egy szép kalácsot meg egy flaskó bort, hogy legyen mit
ennie-innia, ha megéheznék, megszomjaznék. Ahogy a fiú beért az erdőbe,
szembejött vele egy ősz öregemberke, jó napot köszönt, s azt mondta:

- Adj egy darabkát a kalácsodból meg egy kortyot a borodból! Nagyon
éhes, nagyon szomjas vagyok!

De a fiú nagy bölcsen azt felelte:

- Ha neked adom a kalácsomat meg a boromat, mi marad nekem? Szedd a
lábad, eredj a dolgodra!

Azzal otthagyta az emberkét, s ment a maga útján. Kiért az irtáshoz,
nekilátott a munkának, nagyokat vágott a fa tövére, hanem egyszer csak
elvétette a csapást, beleszaladt a fejsze a karjába, haza kellett
mennie, hogy bekötözzék. És ez mind az ősz öregemberke miatt történt.

Most aztán a középső fiú indult az erdőre. Anyja annak is adott egy
kalácsot meg egy üveg bort. Az emberke vele is szembejött, őt is
megszólította, tőle is kért egy falat kalácsot meg egy korty bort. De a
középső fiú is azt mondta nagy bölcsen:

- Amit neked adnék, azzal magamnak volna kevesebbem; szedd a lábad,
eredj a dolgodra!

Azzal otthagyta az emberkét, s ment a maga útján.

A büntetés őt is utolérte: alig sújtott egyet-kettőt a fa tövére,
félreszaladt a fejsze, bele a lábába, úgy kellett hazavinni.

Harmadnap előállt Tökfilkó.

- Édesapám - mondta -, engedj ki egyszer az erdőre fát vágni!

- Hogy mehetnél, mikor a két bátyád is rosszul járt, te meg még csak
nem is értesz hozzá!

De Tökfilkó olyan állhatatosan kérte, addig rimánkodott, míg végül az
apja azt mondta:

- Hát csak eredj! Majd tanulsz a saját károdon!

Anyja hamuban sült lepényt adott neki és hozzá egy üveg árpasört. A fiú
útnak indult, beért az erdőbe, találkozott az ősz öregemberkével. Az
ráköszönt és megszólította:

- Adj egy darabot a tésztádból meg egy kortyot a flaskódból,
megéheztem, megszomjaztam!

- Nincs egyebem, csak hamuban sült lepényem meg keserű árpasöröm; ha
azzal beéred, üljünk le, lássunk neki.

Letelepedtek. Tökfilkó leakasztotta a tarisznyáját, hogy előszedje a
hamuban sült lepényt: hát finom tejeskalácsot talált benne a keserű
árpasör helyett pedig zamatos bort. Jót ettek-ittak; akkor az emberke
azt mondta:

- Mert jó szíved van, és szívesen megosztod a magadét mással,
szerencséssé teszlek. Ott áll egy öreg fa, azt vágd ki, lelsz majd
valamit a gyökerei közt.

Azzal az emberke eltűnt.

Tökfilkó nekiállt; beékelte az öreg fát, s kidöntötte. Hát egy lúd ült a
övében színaranyból volt a tolla. Kiszedte a ludat a gyökerek közül, és
magával vitte. Betért egy fogadóba, ott akart meghálni:

A fogadósnak volt három lánya, kíváncsian nézték a ludat, miféle
csodamadár ez. Szívesen téptek volna egy-két aranytollat a szárnyából.
"Majd csak adódik rá alkalom; hogy kirántsak egyet" - gondolta a
legnagyobbik, s amikor Tökfilkó kiment a szobából, odakapott a lúd
szárnyához, de ujja-keze azon nyomban hozzáragadt. Jött nemsokára a
középső lány, annak sem volt más szándéka, mint hogy egy aranytollat
kerítsen magának, de ahogy véletlenül a nénjéhez ért, hozzáragadt a
keze.

Jött végül a harmadik lány is, s az se másért.

- Ne gyere ide - kiáltotta a másik kettő -, az ég áldjon meg, ide ne
gyere!

De az nem értette, miért ne mehetne oda.

- Ha ti ott vagytok, én is ott lehetek - mondta, azzal megfogta a nénje
karját, s odébb akarta húzni, hogy ő is odaférjen az aranylúdhoz; azt
hitte javában kopasztják már, s a végén neki nem marad semmi a tollából.
Hanem amint a testvéréhez ért, többé el sem tudott válni tőle;
hozzáragadt a keze neki is.

Így aztán ott éjszakáztak a lúd mellett mind a hárman.

Másnap reggel Tökfilkó a hóna alá vette a ludat, és továbbállt; ügyet se
vetett a lúdhoz ragadt három lányra. Azok meg szép libasorban szaladtak
utána, s hol jobbra tartottak, hol balra fordultak, ahogy a fiúnak éppen
kedve hozta. Kint a mezőn szembejött velük a pap; meglátta a menetet, s
rákiáltott a lányokra:

- Nem röstellitek magatokat, szégyentelen fehérnép! Illik ez,
ország-világ előtt így szaladni a legény után?

Megfogta a legkisebbiket, és vissza akarta ráncigálni, de nyomban
hozzáragadt a keze, szaladhatott most már ő is utánuk.

Ahogy így mentek, találkoztak a sekrestyéssel. Annak az álla is leesett,
mikor meglátta a papot a három lány nyomában.

- Hej, tisztelendő úr, hová olyan sebesen? - kiáltott rá. - Talán csak
nem felejtette el, hogy ma még egy keresztelőnk is van?

Odaszaladt, megrántotta a kabátja ujját, és menten hozzáragadt. Most
aztán már öten loholtak a lúd után, libasorban. Jön szembe két paraszt,
kapával a vállán; nosza, kiabálni kezd nekik a pap, szabadítsák meg őt
is meg a sekrestyést is. Hanem azok, ahogy a sekrestyéshez értek, rajta
ragadtak mind a ketten. Így hát heten lettek, elöl Tökfilkó az
aranylúddal, ők meg utána.

Csakhamar egy városba jutottak. Ott a királynak volt egy lánya, de az
olyan rettenetesen szomorú volt, hogy még soha senki nem látta nevetni.
Törvénybe is hozta a király, hogy aki a lányát megnevetteti, azon
nyomban megkapja feleségül.

Meghallotta ezt Tökfilkó, és ment egyenest a királylány elé az
aranylúddal meg a kíséretével. Az meg, ahogy meglátta, hogyan üget a hét
ember egymás után, úgy, de úgy elkezdett kacagni, hogy, még a könnye is
kicsordult. Erre Tökfilkó feleségül kérte, de a királynak nem tetszett a
vejeura formája, mindenféle kifogást tett, s végül azt kötötte ki
föltételnek, kerítsen neki Tökfilkó olyan embert, aki az egész királyi
pincét egymaga kiissza.

Tökfilkónak eszébe jutott az ősz öregemberke, hátha az segíthet rajta.
Kiment az erdőbe, egyenest oda, ahol a fát kivágta. Ott ült egy ember, s
igen elkámpicsorodott képet vágott. Tökfilkó faggatni kezdte, árulná el,
mi nyomja úgy a szívét.

- Rettenetes szomjúság kínoz - felelte az -, és sehogyan sem tudom
csillapítani. A hideg vizet nem állom; megittam ugyan az előbb egy hordó
bort, de hát mi az? Egy esőcsepp egy egész tűztengernek!

- No, ha csak ez a bajod, könnyen segíthetek rajtad - mondta a fiú -,
gyere velem, annyit vedelhetsz, amennyit csak akarsz.

Azzal bevitte a király pincéjébe. Ott az ember nekifeküdt a hordóknak,
kiszítta egyiket a másik után, ivott, ivott, majd beleszakadt. Még be
sem esteledett, s egy csöpp nem sok, annyi bor sem maradt a pincében.

A fiú újra előállt, és követelte a királylányt. A király váltig
bosszankodott, hogy egy ilyen senkiházi legény, egy ilyen tökfilkó kösse
be a lánya fejét; megint kitalált egy feltételt: kerítsen előbb a fiú
olyan embert, aki egy egész kenyérhegyet föl tud falni.

-A fiú nem sokat töprengett, ment egyenesen az erdőbe. A régi helyen
megint ott talált egy embert: épp egy nagyot húzott a hasán a szíjon, s
azt mondta nagy keservesen:

- Most ettem meg egy kemence kenyeret, de hát mi az akkora éhséghez,
amekkora engem kínoz? Csak úgy kong a hasam az ürességtől, össze kell
szíjaznom, ha nem akarok éhen veszni.

Tökfilkó megörült neki, azt mondta:

- Sebaj! Gyere velem, majd én jóllakatlak!

Bevezette a királyi udvarba. Összehordatott minden lisztet az országban,
s abból akkora kenyeret süttetett, mint egy magas hegy. Az erdei ember
meg nekilátott, enni kezdte, s egy nap alatt fölfalta az egész hegyet.

Tökfilkó harmadszor is előállt, és követelte a feleségét. De a király
megint csak kibúvót keresett, s azt kívánta, előbb hozzon neki egy
hajót, amelyik szárazon is, vízen is tud menni.

- Ha azzal idevitorlázol, tüstént megkapod a lányomat!

Tökfilkó sietett az erdőbe. Ott találta az ősz öregemberkét, akivel
egykor megosztotta az étkét. Azt mondta a kis ember:

- Ittam érted, ettem érted, megkapod a hajót is, mindezt azért, amiért
jó szívvel voltál hozzám.

Azzal adott neki egy hajót, amelyik szárazon is, vízen is jár. Ahogy azt
a király meglátta, nem teketóriázott többet, ki kellett adnia a lányát.
Megülték a lakodalmat, s a király halála után Tökfilkó örökölte mind az
egész országot Boldogan él még ma is a feleségével, ha ugyan meg nem
halt azóta.
