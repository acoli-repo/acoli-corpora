# author: Gebrüder Grimm
# source: tbc
# url: https://www.grimmstories.com/hu//grimm_mesek/szamarbor_kiralyfi
# note: copyright of translation tbc

## Szamaracska 

Élt egyszer egy király meg egy királyné. Szépek voltak, gazdagok voltak,
mindenük megvolt, amit csak kívántak; csupán egy híja volt a
boldogságuknak: nem volt gyermekük.

A királyné mindegyre csak emiatt búslakodott, s napjában százszor is
elmondta:

- Szomorú az én sorsom, olyan vagyok, mint a meddő szántóföld.

Addig-addig epekedett, míg végül is teljesedett a kívánsága. Hanem a
kisded, akit a világra hozott, nem emberi csecsemő volt, csak egy kis
csacsi.

Szegény királyné csak akkor kezdett igazán jajveszékelni, amikor a
magzatát meglátta.

- Inkább ne is lett volna gyermekem, mint hogy ilyen csúfságot
ringassak!

És kiadta a parancsot: vessék a csacsit a vízbe, hadd falják föl a
halak.

A király azonban közbeszólt:

- Nem! Akármilyen, mégiscsak a fiam. Ha meghalok, övé lesz a trónom és
a koronám!

Fölnevelték hát a kis szamarat. Szépen gyarapodott, szép nagyra nőtt a
füle is. Vidám kis jószág volt, sokat ugrándozott, sokat játszadozott,
különösen a zenét szerette.

Egyszer aztán fogta magát, elment egy híres-neves muzsikushoz.

- Taníts meg a művészetedre - mondta neki. - Én is szeretném olyan
szépen pengetni a lantot, mint te.

- Jaj, kedves úrfi - szabadkozott a muzsikus -, nehéz lesz az neked,
nem arra valók a te ujjaid; kissé nagyok hozzá, attól tartok,
elpattannának alattuk a húrok.

De hiába volt minden, a csacsi mindenképpen meg akarta tanulni a
lantpengetést. Szorgalmasan, kitartóan nekilátott a gyakorlásnak, és a
végén már olyan szépen muzsikált, hogy a mester sem különben.

Egyszer az úrfi tűnődve sétálgatott a városban. Odaért egy kúthoz
belenézett és meglátta benne a két nagy szamárfülét. Ezen aztán úgy
elbúsult, hogy bánatában világgá ment. Nem is szólt senkinek, nem vitt
magával senkit, csak egyetlen hűséges szolgája mehetett vele.

Jártak-keltek, vándoroltak a világban, végül eljutottak egy messzi
országba. Ott egy öreg király uralkodott, s annak volt egy világszép
lánya.

- Ide betérünk - mondta a szamár, és bekopogtatott a palota kapuján.

- Nyissátok ki - kiáltotta -, vendég jött, be akar menni!

De nem nyitották ki. Erre leült, fogta a lantját, és gyönyörűségesen
játszani kezdett rajta a két elülső lábával. A kapuőrnek kerekre nyílt a
szeme ámulatában, szaladt a királyhoz, s azt mondta:

- Uram királyom, egy fiatal szamár ül a kapu előtt, s olyan szépen
pengeti a lantját, hogy egy mester sem különben!

- Hát akkor engedd be azt a muzsikust - szólt a király.

Ahogy a szamár belépett, mindenki kikacagta a fura lantost.

Csakhamar eljött az ebéd ideje. A hopmester a szolgák meg az inasok
asztalához akarta ültetni a csacsit, annak azonban sehogyan sem tetszett
a dolog.

- Nem közönséges jószág vagyok én, hanem előkelő szamár - mondta.

- Hát ha az vagy - mondták -, ülj a katonák közé!

- Nem - felelte -, én a király asztalánál akarok enni.

A király jót nevetett rajta; értette a tréfát, hát azt mondta:

- Jól van, csacsi, legyen úgy, ahogyan kívánod; gyere ide az
asztalomhoz!

A királyfi odament, s várta, hol lesz a helye, hová ülhet. A király
ránézett, azt kérdezte tőle:

- Hogy tetszik a lányom, csacsi?

A szamár a királykisasszony felé fordult, jól megnézte, és kedvtelve
bólintott:

- Nagyon tetszik; olyan szép, hogy még sosem láttam ilyen szépet.

- Akkor ülj mellé - mondta a király.

- Magam is úgy szerettem volna - szólt a szamár, s leült a királylány
mellé. Együtt evett-ivott a királyi családdal, és szép csendesen
viselkedett az asztalnál. Így éldegélt egy ideig a király udvarában.
Lantolgatott, sétálgatott; a királyi palotában lakott, a királyi
asztalnál étkezett, s olyan kedvesen viselkedett, hogy hamarosan
mindenki megszerette.

Hanem egy idő múlva egyre szomorúbb lett, s egy szép napon azt mondta
magában:

"Hiába minden, csak haza kell mennem!"

Jelentkezett a királynál, megköszönte neki a szívességét, és kérte, hadd
mehessen az útjára. A király azonban nagyon kedvelte, és szerette volna
ott tartani.

- Mi bánt, csacsikám? Egy idő óta olyan savanyú képet vágsz, mintha
vadalmába haraptál volna. Mondd meg, ha valami kívánságod van; mindent
megadok neked, csak hogy a kedvedre legyek. Aranyat akarsz?

- Nem - felelte a csacsi, és a fejét rázta.

- Ékszert, drágaságot?

- Nem.

- Fele országomat?

- Azt sem.

- Csak tudnám, mivel szerezhetnék örömet neked - tűnődött a király. -
Talán a lányomat akarod feleségül?

- Azt már igen! - felelte a csacsi, s egyszeriben jókedve kerekedett,
hogy így kitalálták a titkos gondolatát, mert hát ez volt a szíve vágya.

A király nem sokat teketóriázott, hozzáadta a lányát, és megtartották a
fényes lakodalmat.

Mikor leszállt az este, bevezették az ifjú párt a hálószobájukba.

A király azonban ki akarta tudni, vajon a csacsi ott is illemtudóan,
pallérozottan viselkedik-e, ezért elbújtatta egy függöny mögött az egyik
szolgáját.

Ahogy az újdonsült házaspár a szobába ért, az ifjú férj gondosan
bereteszelte az ajtót, körülnézett, és mert azt hitte, csak magukban
vannak, egyszeriben ledobta magáról a szamárbőrét; hát egy szépséges
királyfi állt az ámuló királylány előtt!

- Most megtudhatod, ki vagyok, és láthatod, hogy nem vagyok méltatlan
hozzád - mondta.

A királylány nagyon megörült neki, hogy az ura ilyen szép legény;
nyomban tiszta szívből megszerette, megcsókolta.

Másnap, ahogy megvirradt, a királyfi ismét magára húzta a szamárbőrt.
Alig bújt bele, máris kopogtatott az ajtón az öreg király.

- Ejha! - kiáltotta meglepődve, amikor beengedték. - A csacsi már
fölkelt? - és a lányához fordult, halkan azt kérdezte tőle: - Ugye,
bánkódol miatta, hogy nem emberformájú a férjed?

- Dehogy bánkódom, édesapám! - felelte a lánya. - Úgy megszerettem
mintha a legszebb legény volna a világon, el sem hagyom életünk
fogytáig!

A király elcsodálkozott, de a szolga, akit elbújtatott a szobában,
hamarosan mindent elmondott neki.

- Ez nem lehet igaz - mondta a király.

- Ha nem hiszed, uram, virrassz ott magad ma éjjel, s látni fogod a
tulajdon két szemeddel. S tudod, mit, királyom? Csend el az irháját, és
vesd a tűzbe; akkor nincs mit tennie, az igazi formájában kell
megmutatkoznia.

- Ez jó tanács - mondta a király, és este, mikor a házaspár lefeküdt,
beosont a hálószobájukba. Odasurrant az ágyukhoz, és a holdfényben
látta, hogy egy gyönyörűséges ifjú fekszik benne, a szamárbőr meg az ágy
mellett hever a földön. A király gyorsan fölkapta, nagy tüzet rakatott
az udvaron, és az irhát a lángok közé dobatta. Nem is mozdult el a tűz
mellől, míg az egész hamuvá nem égett.

De a király azt is látni akarta, mit művel majd a megrablott ifjú, ha
nem leli a szamárbőrt; hát fönnmaradt egész éjjel, virrasztott és
leskelődött. A királyfi jól kialudta magát, hajnalhasadáskor fölébredt,
és föl akarta ölteni az irháját, de sehol nem találta. Megijedt, azt
rebegte félve, nagy búsan:

- Most aztán egy-kettő, el kell tűnnöm innét!

De ahogy kilépett a szobából, elébe toppant a király.

- Édes fiam, hová olyan sietve? Mit forgatsz a fejedben? - kérdezte. -
Maradj csak itt, ilyen szép legényt el sem engedek magam mellől. Máris
legyen a tiéd fele királyságom; holtom után megkapod az egészet.

- Ami jól kezdődött, jó véget is érjen: itt maradok - mondta az ifjú.
Az öreg neki adta a fele királyságát. Egy esztendőre rá meghalt, s
ráhagyta a másik felét is.

Telt-múlt az idő, évre év múlott, s egy szép napon követség érkezett, s
jelentette, hogy meghalt Szamárbőr királyfi édesapja is. A trón
megürült, s az egész ország egyhangúlag őt akarja királyának.

A királyfi elfoglalta azt a trónt is, két országon uralkodott, és
zavartalan, napsugaras boldogságban élt a feleségével.

Talán még ma is él, ha meg nem halt.
