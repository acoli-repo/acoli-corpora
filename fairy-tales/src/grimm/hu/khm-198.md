# author: Gebrüder Grimm
# source: tbc
# url: https://www.grimmstories.com/hu//grimm_mesek/a_kristalygolyo
# note: copyright of translation tbc

## A kristálygömb 

Élt egyszer egy boszorkány, annak volt három fia. Jó testvérek voltak,
szerették egymást, jól bántak az anyjukkal is; de az nem bízott bennük,
attól tartott, valami rosszat forralnak ellene, meg akarják fosztani a
hatalmától. Ezért a legnagyobbikat átváltoztatta sassá, a középsőt meg
cethallá. A sasnak egy sziklaormon kellett laknia; néha látni lehetett,
amint nagyokat körözve lebeg az égen. A középső, akit cethallá
varázsolt, a tenger mélyén élt, időnként fölúszott a felszínre, és
egy-egy hatalmas vízsugarat lövellt a magasba.

A harmadik fiú félt, hogy az anyja végül őt is valamilyen állattá
varázsolja, medvévé vagy farkassá talán, azért egy szép napon titokban
elment a háztól.

Hallott már róla nemegyszer, hogy az aranynap kastélyában egy elátkozott
királylány várja a szabadulását, de aki megpróbálja kiváltani, az az
életét teszi kockára. Huszonhárom ifjú már odaveszett. Még egy
huszonnegyedik próbát tehet, de utána többé senki. Ha az is kudarcot
vall, a királylányon örökre rajta marad az átok.

A fiú nem ismert félelmet.

- Nincs énnekem most már sem apám, sem anyám - mondta -, mit veszthetek
ezen a világon?

Azzal útnak indult, hogy megkeresse az aranynap kastélyát.

Jó ideje járt már a világban, de csak nem akadt rá. Vándorútján egyszer
betévedt egy rengeteg erdőbe, és sehogyan sem talált kiutat belőle.
Ahogy ott tévelygett, egyszer csak megpillantott a távolban két óriást:
nagyban veszekedtek, ráncigálták, taszigálták egymást.

- Nem szégyellitek magatokat?! - szólt rájuk mérgesen, amint a
közelükbe ért. - Ilyen nagy golyhók, és úgy huzakodnak, mint a vásott
kölykök!

Egy kalapért tusakszunk - felelték az óriások -, nem tudjuk eldönteni,
melyikünké legyen, egyforma erősek vagyunk, egyikünk sem bírja legyőzni
a másikat. Ti, kis emberek, okosabbak vagytok nálunk, azért rád bízzuk,
te tégy köztünk igazságot.

- Képesek vagytok veszekedni egy ócska kalapon? - kérdezte csodálkozva
fiú.

- Ezt csak azért mondod, mert nem tudod, miféle jószág ez! - felelték
neki. - Tudd meg, hogy ez csodakalap: aki a fejére teszi, oda
kívánkozhatik ahova éppen kedve tartja, s azon nyomban ott is terem.

- Nem bánom, elvállalom a bíráskodást - mondta a fiú. - Adjátok ide azt
az ócskaságot; én valamicskét odébb megyek, aztán ha füttyentek,
fussatok versenyt hozzám. Aki előbb odaér, azé lesz a kalap.

Az óriásoknak tetszett a dolog, a fiú meg föltette a kalapot, és
elindult. Közben azonban egyre csak a királylányon járt az esze.
Megfeledkezett az óriásokról, csak ment, ment, és egyre beljebb került a
vadonba. Aztán egyszer csak nagyot sóhajtott, mert olyan nehéz volt a
szíve, mintha ólmot vinne a mellében, s azt mondta:

- Bárcsak az aranynap kastélyában lehetnék!

Abban a szempillantásban egy nagy hegy tetején találta magát, s ott
tündöklött előtte az aranynap kastélyának a kapuja.

A fiú benyitott, átvágott az udvaron, fölsietett a lépcsőn, belépett a
palotába, és ment a fényes aranytermeken át, míg csak az utolsó szobában
rá nem talált a királylányra.

De hogy megijedt tőle, amikor meglátta! Hogyne ijedt volna meg, hiszen
azt hallotta, nincs nála szebb lány a világon; s most mit látott? Egy
hamuszürke arcú, ráncos bőrű, zavaros szemű, kócos csúfságot.

- Te volnál az a világhíres, világszép királylány? - kiáltotta.

- Ez, amit látsz, nem az igazi alakom - felelte a királylány -, de
emberfia csak ebben a rút formában láthat. Hanem ha kíváncsi vagy rá,
milyen vagyok valójában, nézz ebbe a tükörbe, ez nem hazudik, megmutatja
neked az igazi képemet.

Azzal egy kis tükröt adott a kezébe. Az ifjú belenézett, és még a
lélegzete is elállt attól, amit megpillantott benne. Ott ült előtte a
világ legeslegszebb lánya, kezét ölébe ejtette, és arcán csorogtak a
könnyek.

- Minden veszedelmet vállalok érted, csak mondd meg, hogyan
szabadíthatlak meg! - kiáltotta az ifjú.

- Aki megszerzi a kristálygolyót, és fölmutatja a varázslónak, megtöri
vele az átkot, és én visszanyerem igazi alakomat - felelte a királylány.
De ki tudná azt a golyót megszerezni?! Sokan megpróbálták már, de mind
rajtavesztettek. Te még fiatal vagy, fáj a szívem érted; inkább tégy le
a szándékodról, és élj boldogul!

- Nélküled úgysem volna nekem élet az élet! - felelte az ifjú. - Ne is
akarj lebeszélni, hiába volna; inkább azt mondd meg, mit kell tennem.

- Tudj meg hát mindent, ha nem bírhatlak jobb belátásra - mondta a
királylány. - Annak a hegynek a tövében, amelyiken ez a kastély áll, van
, egy forrás. Mellette lakik egy vadbölény, azzal meg kell küzdened. Ha
sikerül megölnöd, kiszáll belőle egy tüzes madár. A madárban van egy
tüzes tojás, annak a tojásnak a sárgája pedig nem más, mint a
kristálygolyó. Hanem a madár addig ki nem ejti a tojást, míg rá nem
kényszerítik; ha pedig a tojás a földre esik, mindent lángba borít a
környéken, s elolvad maga is meg a kristálygolyó is a tűzben. Akkor
aztán kárba veszett minden fáradságod.

- Nincs az a fáradság, amit én el nem viselek érted! - szólt az ifjú,
és lesietett a hegyről a forráshoz.

A forrás vize lágyan csobogott, s ott feküdt mellette a lombok alatt a
bölény, és őrizte. Már messziről meglátta a fiút; fölállt, elbődült, és
fújtatva nekirontott. Sokáig küzdöttek, míg végül az ifjú markolatig
döfte kardját a szörnyeteg szívébe.

A bölény lehanyatlott. Abban a pillanatban fölrepült belőle a tűzmadár.
Vijjogott egyet s el akart szállni, de a fiú idősebbik bátyja, a sas
lecsapott rá a fellegekből, a tenger fölé űzte, s ott úgy megtépte a
csőrével, hogy a tűzmadár ijedtében elejtette a tojást.

De a tojás nem a tengerbe esett, hanem a tenger partján egy halászkunyhó
tetejére. A nádtető nyomban füstölni kezdett, s már-már lángot fogott.
Hanem akkor hirtelen hegynyi hullámokat vetett a tenger, habjai
átcsaptak a kunyhón, és eloltották a tüzet. A fiú kisebbik bátyja, a
cethal úszott oda, az korbácsolta föl a vizet.

Ahogy a tűz kialudt, a fiú szerencsésen megtalálta a tojást. Nem olvadt
el; csak egy kicsit felpattogzott, ahogy forró héjára rázúdult a hideg
tengervíz. Az ifjú kivette belőle a kristálygolyót, elment vele a
varázslóhoz, és felmutatta neki.

- Megtörted a hatalmamat - mondta a varázsló. - Mostantól fogva te vagy
az aranynap kastélyának a királya. És tudd meg, hogy ebben a
szempillantásban a két bátyád is visszaváltozott emberré.

Az ifjú sietett a királylányhoz. Az már kint várta az aranynap
kastélyának tornácán; gyémánthímes aranypalást volt a vállán, gyöngyös
koszorú a fején, de sem gyöngy, sem gyémánt, sem arany nem lehetett
tündöklőbb a mosolyánál.

S ott nyomban gyűrűt is cseréltek.
