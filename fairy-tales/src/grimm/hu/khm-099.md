# author: Gebrüder Grimm
# source: tbc
# url: https://www.grimmstories.com/hu//grimm_mesek/a_palackba_zart_szellem
# note: copyright of translation tbc

## A palackba zárt szellem 

Volt egyszer egy szegény favágó. Törte magát, dolgozott kora reggeltől
késő estig. Mikor már megtakarított némi pénzecskét, így szólt a fiához:

- Egyetlen gyermekem vagy, rád akarom fordítani, amit az arcom
verejtékével kerestem. Eredj a városba, tanulj meg ott valami rendes
tudományt; akkor többre viheted, mint én, és engem is eltarthatsz öreg
napjaimra.

A fiú megköszönte az apjának, hogy addig is annyit fáradozott érte,
elbúcsúzott tőle, és beköltözött a városba. Ott beiratkozott egy
híres-neves iskolába, és olyan szorgalmasan tanult, hogy a tanítói nem
győzték dicsérni. Becsülettel kijárt néhány osztályt, de úgy érezte, még
mindig nem elég nagy a tudománya. Hanem a pénzecske, amit az apja
megtakarított, közben mind elfogyott, így hát haza kellett térnie.

- Hajaj - búslakodott az öreg -, nem adhatok neked többet; a lelkemet
kitehetem; mégsem tudok egy garassal sem többet keresni ebben a cudar
világban, mint amennyi a mindennapi betevő falatra kell.

- Egyet se búsulj, édesapám! - felelte a fiú, mert azt nem olyan fából
faragták ám, hogy egykettőre elveszítse a kedvét. - Ki tudja, nem
válik-e majd ez is a javamra?

És mikor a favágó legközelebb megint az erdőbe készült fát vágni, elébe
állt, azt mondta:

- Én is veled megyek, édesapám, segítek neked.

- Nem úgy van az, édes fiam - felelte az apja -, diákember vagy te, nem
szoktál a nehéz munkához, nem is igen bírnád. Meg aztán nincs is, csak
ez az egy fejszém; honnét vennék én másikat, ha egyszer nincs rá pénzem?

- Kérd el a szomszédét - mondta a diák -, biztosan szívesen kölcsönadja
addig, amíg szerzek magamnak egyet.

A szomszéd készséges ember volt, valóban odaadta a fejszét, s másnap
pitymallatkor már együtt mentek ki az erdőre. A diák kezében frissen
forgott a szerszám, meg sem látszott rajta a munka, még fütyürészett is
hozzá, mintha az neki mind semmi volna.

Mikor a nap delelőre hágott, az öreg már elfáradt.

- Most megebédelünk, és pihenünk egyet - mondta -, utána kétszer olyan
jól megy a dolog.

- Te csak dőlj le, édesapám - felelte a diák -, én nem vagyok fáradt;
amíg te alszol, járok egyet az erdőben.

- Ó, te pernahajder! - korholta az öreg. - Addig lótsz-futsz, míg a
végén majd moccanni sem tudsz! Inkább maradj velem, és dőlj le ide
mellém.

A diák csak nevetett. Fogta a kenyerét, s kószálni kezdett az erdőben.
Nagyon jól érezte magát a hűvös zöld lombsátor alatt.

"Jó élet a diákélet - gondolta -, de a favágó sem utolsó ember ám!"

Így járt-kelt elégedetten, vidáman, be-benézett az ágak alá, nem lel-e
fészket. Egyszer csak egy rengeteg nagy tölgyfához ért. Jó pár száz
esztendős fa lehetett, öt ember sem érte volna át a derekát.

A diák megállt, nézegette a fát, azt gondolta magában:

"Ezen is fészkelhet vagy két tucat madár, ha nem több!"

Elkezdte körüljárni. Egyszerre mintha valami hangot hallott volna.
Fülelt, és most már tisztán ki tudta venni, egy tompa hang azt
kiáltozta:

- Engedj ki! Engedj ki!

Nézett a diák jobbra is, nézett balra is, de senkit sem látott.
Föltekintett a fa koronájára, be a lomb közé, de egy fia madarat sem
pillantott meg a levelek közt, nemhogy embert, aki beszélni tud. Akkor
azonban megint megszólalt a tompa hang:

- Engedj ki!

Mintha lentről, a föld alól jött volna.

- Hol vagy hát? - kiáltott a diák elképedve.

- Itt a tölgyfa gyökerei közt - felelte a hang. És újból rákezdte: -
Engedj ki! Engedj ki!

A diák négykézlábra ereszkedett, és keresgélni kezdett a vastag gyökerek
közt az avarban. Egyszer csak ráakadt egy üregben egy palackra.
Fölemelte, és a világosság felé tartotta; valami furcsaság kuporgott
benne, olyasforma, mint egy béka. S ahogy a diák a palackot forgatta,
hol ide ugrott benne, hol meg amoda, és közben egyre hallatszott a
panaszos, tompa nyögés:

- Engedj ki! Engedj ki!

- Ha ki akarsz jönni, hát gyere! - mondta a diák, és kihúzta az üveg
szájából a dugót.

Abban a szempillantásban egy szellem ugrott ki a palackból. Növekedni
kezdett; nőttön-nőtt, de olyan sebesen, hogy máris olyan behemót nagy
volt, mint a fél fa.

- Hallod-e, te diák! - dörrent rá rettenetes hangon a fiúra. - Tudod-e,
mi lesz a jutalmad?

- Nem én - mondta a diák, és vállat vont. - Honnét tudnám?

- Hát akkor tudd meg! - üvöltötte a szellem. - Kitekerem a nyakadat!

- No, ezt előbb is megmondhattad volna - szólt a diák -, akkor bezzeg
nem engedlek ki a tömlöcödből! Egyébként előbb meg kell hallgatnunk
másokat is, vajon mit szólnak a dologhoz.

- Szólnak, nem szólnak - dörgött a szellem -, megkapod, amit
megszolgáltál! Mit gondolsz, jókedvemből kuporogtam olyan sokáig
odabent? Nem, barátocskám, hanem azért, mert bezártak! S ezért most
valakinek lakolnia kell!

- Ha szabad kérdeznem, miért éppen nekem? - kérdezte a diák.

- Mert te kerültél először az utamba!

- Ebben igazad van, de azért olyan egykettőre mégsem megy a dolog.
Honnan tudjam én, hogy valóban te ültél az előbb a palackban? Előbb
bizonyítsd be, hogy te vagy a szellem, aztán nem bánom, kitekerheted a
nyakamat, ha olyan nagyon akarod.

- Mit akarsz bizonyságul?

- Csekélység az egész! Ha vissza tudsz bújni a palackba, elhiszem, hogy
az előbb is te ültél benne.

- Ha csak ez kell! - zúgta gőgösen a szellem.

Azzal a diák szeme láttára elkezdett zsugorodni. Már nem volt nagyobb
egy jól megtermett juhászkutyánál, már csak akkora volt, mint egy mezei
nyúl, már csak akkora, mint egy béka; ugrott egyet, nyújtózkodott egyet,
bebújt az üveg száján, végigmászott a karcsú nyakán, s máris megint ott
kuporgott benne.

Akkor a furfangos diák gyorsan bedugaszolta az üveget, és visszadobta a
gyökerek közé.

- No, itt most pihenhetsz ítéletnapig! - mondta.

És megfordult, hogy megy vissza az édesapjához, mert jócskán elmúlt dél,
és a lombon már kissé ferdén tűzött át a napsugár.

Alig tett egy lépést, rákezdte a pórul járt szellem:

- Engedj ki! Engedj ki!

- Ha bolond volnék! - felelte a diák. - Hogyisne! Hogy megint az
életemre törj!

- Dehogy török, dehogy török, csak engedj ki! Inkább gazdaggá teszlek
egész életedre!

- Aztán megint becsapsz, mint az előbb!

- Megbántam már a vétkemet, jóvá is teszem, ha kiengedsz. Vigyázz, ne
szalaszd el a szerencsédet!

A diák tűnődött egy kicsit, aztán azt gondolta:

"Megpróbálhatjuk: hátha a szavának áll. Különben is, ha bántani
merészel, majd elbánok vele!"

Visszament a tölgyfához, kipiszkálta lábával a gyökerei közül a
palackot, és kinyitotta. A szellem kimászott, megnőtt, akkora lett, mint
egy óriás. A magasból, valahonnét a fák koronái közül szólt le a
diákhoz:

- Vedd a jutalmadat, ahogyan megígértem.

Egy darabka rongy hullott a fiú elé, legföljebb akkorka, mint a
hüvelykujjam.

- Ez az egész? - kérdezte a diák.

- Ez - folytatta a szellem -, de ez a világ minden kincsénél többet ér
neked. Mert ha az egyik végével akármilyen sebhez hozzáérsz, nyomban
begyógyul; ha a másik végével vasat vagy acélt dörgölsz meg, tüstént
ezüstté válik.

- Várj - mondta a diák -, ezt először ki kell próbálni.

Odalépett az egyik fához, fölemelte a fejszéjét, és egy jó nagyot
rásújtott vele, hogy csak úgy pattogtak szerteszét a kéreg szilánkjai.
Mély seb tátongott a fa derekán, de nem sokáig; a diák megérintette a
rongyocskával, s erre tüstént beforrott.

- No, látom, igazat szóltál - mondta a diák -, most aztán elválhatunk
békességgel.

A szellem nagy zúgással eltűnt, a fiú meg visszament az apjához.

- Ej, hát hol kószáltál ennyi ideig? - dohogott az öreg. - Csak így itt
hagyni a munkát! Megmondtam előre, nem diáknak való ez! Persze, az
úrfinak nem fűlik a foga hozzá...

- Nem baj, apám, majd pótlom, amit elmulasztottam - szabadkozott a fiú.

- Pótlod, pótlod - morogta az öreg. - Szájjal, azt elhiszem, de nem
munkával...

A fiú megfogta a rongyocskát, s megdörgölte vele a fejszéje élét.

- Vigyázz onnét, édesapám! - kiáltotta. - Mindjárt kidöntöm ezt a fát.

És rásújtott hatalmasan egy vén gyertyánra.

Annak nagyon kemény a fája, aztán meg már a fejsze is ezüstből volt,
pendült egyet; s kifordult a kéregből.

- Ejnye, édesapám - adta a diák az ijedtet -, miféle életlen, csorba
ócskaságot szereztél te nekem? Nem ér az egy hajítófát sem!

Az öreg odanézett.

Még a vér is elhűlt benne.

- Mit csináltál, te szerencsétlen! Most aztán fizethetek érte, ha lesz
miből! Ez a te munkád haszna!

- Sose bosszankodjál, édesapám - csitította a diák -, majd én
megfizetem.

- Miből, te tökéletlen? - tüzeskedett az öreg. - Csak tréfálj velem,
csak bolondozzál, nem elég a kár, amit tettél?! Mindig ilyen
garabonciáskodással van tele a fejed, de a favágáshoz ennyit se
konyítasz, ni!

És mutatta nagy mérgesen a kisujja körme hegyét.

Egy ideig szótlanul dolgoztak tovább. Akkor megint megszólalt a diák:

- Nekem elég volt mára, édesapám, nem bírom tovább.

Az öreget megint elfogta a méreg.

- Minek jöttél ki, ha nem bírod? Tudtam én, hogy csak kolonc leszel a
nyakamon! Mit gondolsz, én is az ölembe tehetem a kezemet, mint te?
Nekem még dolgom van, én itt maradok - aztán egy kicsit megenyhülve
hozzátette: - Hanem te hazamehetsz, ha elfáradtál.

A diák hamiskásan mosolygott magában, de azt persze az öreg favágó nem
látta.

- Édesapám, most vagyok kint először az erdőn, nem találnék haza, gyere
velem.

Az öregnek már elpárolgott a haragja. Engedett a fiú kérésének, s
elindultak hazafelé.

Útközben egyszer csak odaszólt a diáknak:

- Jó volna, ha megpróbálnád eladni azt a csorba fejszét, hátha kapsz
valamit érte. A többit majd megkeresem valahogyan, hogy megfizethessük a
szomszédnak.

- Igazad van, édesapám - felelte a fiú -, talán kapok érte pár fillért
az ócskásnál.

Elvált az apjától, de nem az ócskáshoz ment, hanem egy ötvösmesterhez.

- Hoztam egy darabka ezüstöt, ha megvenné...

Az ötvös először megpróbálta, valódi ezüst-e a fejsze, aztán föltette a
mérlegére, méregette, latolgatta, végül azt mondta:

- Négyszáz tallért ér, se többet, se kevesebbet. Csakhogy nekem akkor
sincs annyim, ha az egész boltomat pénzzé teszem.

- Hát mennyije van? - kérdezte a fiú.

- Legföljebb háromszáz, ha mindent egybeveszek.

- Adjon, amennyit tud, a többit majd megfizeti máskor.

A mester leszámolt neki háromszáz tallért, százzal adósa maradt. A diák
hazament az apjához, s mindjárt azzal állított be:

- Édesapám, szereztem egy kis pénzt, át kellene menni, megkérdezni a
szomszédtól, mit kér a fejszéért.

- Már kérdeztem - legyintett keservesen az öreg. - Egy tallér hat
krajcárt. De hát kinek van annyija?!

- Biztosan neki sincs - mondta a diák -, éppen azért jól fog esni neki,
ha dupla annyit kap. Itt van két tallér tizenkét krajcár, vidd át neki,
hadd örüljön.

Az öreg egészen elhűlt.

- Megháborodtál? Két tallért azért a fejszéért?

- Meg a szívességért, hogy kölcsönadták - mondta a diák. Ezt meg tedd
el te édesapám, élj kedvedre, ne láss szükséget, amíg érted nem jövök,
és magamhoz nem veszlek.

Azzal odaadott az öregnek száz tallért, elmondta neki, mi történt vele
az erdőben, milyen jó fogást csinált a tölgyfa alatt, aztán másnap
hajnalban útra kelt a városba. Ott végig kijárta az iskolát megtanult
mindent, amit csak megtanulhatott, s olyan híres orvos lett belőle, hogy
csak úgy tódultak hozzá a betegek. A rongyocskát egy szép üveges
szekrényben őrizte aranyrojtos bársonypárnán, és néha megmutatta
egyik-másik betegének.

- Ennek köszönhetem hogy el tudtam végezni az iskolámat - mondta. - De
most már nincs szükségem rá, nélküle is meg tudom gyógyítani a sebeket.

Az öreg favágó meg bólintgatott rá, mert hát ott töltötte szép csendes
öregségét a kedves gyermeke házában, s esténként, vacsora után szívesen
el-elemlegették azt a réges-régi napot, amikor együtt vágták a fát
odakint az erdőn.
