# author: Gebrüder Grimm
# source: tbc
# url: https://www.grimmstories.com/hu//grimm_mesek/harom_szerencsesek
# note: copyright of translation tbc

## Három szerencsések 

Egyszer egy öregember maga elé hívta a három fiát. - Vén vagyok már -
mondta -, érzem, közeleg a halálom. Pénzem nincs, de azért nem távozom
üres kézzel a világból. Egyikőtöknek hagyok egy kakast, a másik kap egy
kaszát, a harmadiké meg legyen ez a macska. Haszontalan jószágoknak
látszanak, de csak rajtatok áll, hogy szerencsét csináljatok velük.
Keressetek olyan országot, ahol az ilyesmit nem ismerik. Meglátjátok,
egykettőre boldogultok velük.

Az öreg ezután nemsokára meghalt. A testvérek illendően eltemették,
aztán a legidősebb azt mondta:

- Útnak indulok, megpróbálom, mire megyek a kakasommal. Szegények
vagyunk, legalább addig is kevesebb kenyér fogy a háznál, amíg odajárok.
Hóna alá vette az örökségét, és nekivágott vele a világnak. De bármerre
ment, mindenütt ismerték a kakast. A városokban ott ült a tornyok
tetején a szélkakas, csikorgott, s ide-oda forgott a szélben; a
falvakban meg úton-útfélen igazi, élő kakasok kukorékoltak.

"No, szegény jó édesapám, te aztán eltaláltad, hogyan csinálják a
szerencsét!" - gondolta magában a fiú, mikor már vagy a hetedik
országot rótta, de még csak ügyet sem vetettek sehol a kakasára.

Végül elért a tengerhez, nagy bújában hajóra szállt, s eljutott egy
távoli szigetre.

Alighogy a partra lépett, összesereglett a város apraja-nagyja, mozdulni
se lehetett a kikötőben; mutogatták egymásnak, mi van a fiú hóna alatt,
s egyre azt kérdezték:

- Mi az? Mi az?

- Kakas - felelte a fiú:

- Hát az mire jó? - faggatták tovább.

A fiú látta, hogy itt még hírből sem ismerik a kakast; kiállt hát a
főváros piacának a kellős közepére, és elkezdte magasztalni a jószágát.

- Ide nézzetek! Ez aztán a nemes állat! Rubinpiros koronája van, és
sarkantyút hord, mint egy vitéz. Ráadásul az időjósláshoz is ért. Hárma
rikkant minden éjjel, és jelenti, hány óra van; a harmadik rikkantás
után fölkel a nap. Ha pedig nappal szól, bizonyosak lehettek benne, hogy
idő változás lesz.

Ámult-bámult a nép, és fenn virrasztott egész éjjel, úgy leste nagy
gyönyörűséggel, hogyan jelenti harsány hangon a kakas kettőkor, négykor
meg hatkor az időt. Mikor aztán a harmadik kakasszó után fölkelt a nap,
vége-hossza nem volt az ujjongásnak, csodálkozásnak, lelkesedésnek.

- Meg kell szereznünk ezt a csodaállatot! - mondták.

Küldöttséget szerveztek, a fiú elébe vonultak, és megkérdezték, eladná-e
a kakasát, és ha igen, mennyiért.

- Annyi aranyért, amennyit egy szamár elvisz a hátán - felelte a
legény.

- No, az igazán nem sok ilyen ritka kincsért! - mondták, és megadták
neki, amit kért.

A két kisebbik testvérnek leesett az álla, mikor a bátyjuk beállított az
udvarba arannyal megrakott szamarával.

A középső rögtön kijelentette:

- Én is útra kelek, hátha aratok valamit a kaszámmal!

Sok országot bejárt, de akármerre járt, mindenütt ismerték már a kaszát.
Szegény fiúnak kezdett felkopni az álla és hervadni a reménysége.
Bánatában ő is hajóra szállt, s ő is eljutott egy távoli szigetre.

A kikötőben jól megnézték, miféle furcsa holmit cipel a hátán, soha
életükben nem láttak még olyat; de hagyták, hadd menjen vele, amerre
akar. A fiú nekivágott a határnak. Éppen nyár eleje volt, aratásidő.
Amerre csak nézett, mindenütt tiszta búza ringott, simogatta az enyhe
szél a bókoló kalászokat.

"Ha másképpen nem boldogulok - gondolta a fiú -, beállok
aratómunkásnak, legalább megkeresem a kenyeremet."

Mikor a búzamező végére ért, olyasmit látott, hogy elhűlt tőle. Ágyúkat
vontattak a tábla szélére, tüzérek sürögtek-forogtak, parancsok
harsantak, aztán egyszerre megdördültek az ágyúk, és iszonyatos
zenebonával okádni kezdték a tüzes golyókat.

A fiú lesunyta a fejét, nehogy eltalálják, és egy golyó levigye a
kobakját. Nézett jobbra, nézett balra, kereste az ellenséget, de mert
egy árva lelket nem látott se közel, se távol a tüzéreken kívül, végül
is a közelükbe óvakodott, s egy fatörzs mögül odakiáltott az egyik
katonának:

- Mi az, koma, kitört a háború?

- Dehogy tört! - bosszankodott a katona az ostoba kérdésen. - Nem
látod, hogy aratunk?

No, most már a fiú megértette, hogy ez itt így szokás: ha a gabona
beérik, ágyúval akarják levágatni. Csak hát az ilyesmi elég bizonytalan
dolog. Az egyik lövés magasabbra sikerült a kelleténél, a másik meg szár
helyett a kalászt találta el, s úgy szétszórta a magot, hogy mind kárba
ment. S ráadásul a nagy lárma!

"Ha itt a fél ország nem süket, hát senki!" - gondolta.

Megvárta, míg tűzszünet lett, akkor előlépett a fa mögül, megfente a
kaszáját, beállt a táblába, és vágni kezdte a búzát.

Dőltek az arany rendek; a mi emberünk csak úgy vágta szépen a gabonát, s
közben mosolygott a bajusza alatt, mert mire a harmadik rendet vágta,
már ott tátotta a száját az egész hadsereg a tábla szélén. Messziről
fényes hintókban, pompás paripákon jött a vezérkar megszemlélni, mi
történik.

Megfújták a trombitákat, a fiút tisztességgel odavezették a tábornok
elé, és föltették neki a kérdést, eladja-e csodálatos szerszámát, s ha
igen, mennyiért.

- Egy jó lóért meg annyi aranyért, amennyit elbír - felelte a fiú.
Megadták neki örömmel. Bezzeg csodálkoztak rajta otthon, amikor
beállított a szerzeményével! Csak a legkisebb testvérnek fájt a szíve:
lám, a két bátyja mát gazdag, egyedül őneki nincs semmije a macskáján
kívül.

- Nekem nincs itt tovább maradásom - mondta -, nem eszem a más
kenyerét, én is elindulok szerencsét próbálni!

A bátyjai marasztalták, kérlelték, ne menjen, maradjanak együtt, ami az
egyiké, az a másiké is, megosztoznak testvériesen mindenen; de hiába, a
legkisebbik fiút csak nem lehetett jobb belátásra bírni.

- Én sem a máséból akarok élni, hanem a saját szerencsémet akarom
megcsinálni.

No, nem sok kilátása volt rá, az egyszer biztos! Országról országra
vándorolt, de mindenütt annyi volt a macska, hogy még az útfélre is
jutott belőlük. Ha városba vitt az útja, ott sétáltak a tetőkön; ha
falun ment át, ott szunyókáltak a konyha küszöbén; ha meg falu és város
közt a szabad határban járt, nem ott látta őket egerészni a tarlókon?

Végül úgy elbúsult, hogy már látni sem akarta ezt a világot,
legszívesebben kivándorolt volna belőle a macskájával. Utoljára is leült
egy nagy kőre a tengerparton, gondolta, beleveti a macskáját a
hullámokba, aztán magát is elemészti bennük. Hanem aztán mégis jobbat
eszelt ki: hajóra szállt, addig utazott a tengeren, ameddig a hajó
vitte.

Mikor kikötöttek, nekiindult a városnak, hátha talál valami munkát,
amiből megélhet maga is meg a macskája is. Ide is, oda is bekopogtatott
a boldogtalan, de mindenütt elutasították.

- Fölfogadni valakit? Ugyan, hogy képzeled! Örülünk, ha nekünk
magunknak marad egy falatka kenyér!

Mikor már vagy a hatodik helyen hallotta ugyanezt, s mindenütt csak
kedvetlen, savanyú arcokat látott, mintha az egész országot ecetbe
mártották volna, nem állta meg tovább, megkérdezte:

- De hát mi bajotok van tulajdonképpen? Látom a nagy hombárokról, hogy
bőven teremhet gabonátok, az utcáitok tele vannak üzletekkel, a házaitok
szépek, tágasak; csupa vidámságnak kellene lennie, mégis olyan itt
minden, mint egy temetésen. Mi bánt hát?

- Az egerek! - jajdultak fel. - Tönkretesznek az egerek: megeszik a
gabonánkat, megrágják a bútorunkat, aláfúrják a házainkat, még a végén
odáig merészkednek, hogy minket is megölnek. Nincs segítség, megemészt
mindnyájunkat az egérveszedelem!

- Hát a királyotok miért nem intézkedik? - kérdezte a fiú, s
rákoppintott a macska orrára, mert a cirmos már igen nyugtalankodott az
egérszag miatt.

- A királyunk! - legyintettek búsan. - Szegény királyunk egészen
odavan, se nappala, se éjjele; maholnap a saját palotájából is
kikergetik az egerek.

A fiú megmutattatta magának, merre visz az út a palotába, és
jelentkezett a királynál a macskával.

- Uram királyom, csak egy kegyet kérek tőled: engedd meg, hogy ma
éjszaka itt háljak az állatommal a palotádban, mégpedig abban a
teremben, ahol a legtöbb az egér!

- Van az itt bőven mindenütt! - sóhajtotta a király. De azért találtak
mégis egy termet, ahol még a szokottnál is több volt; oda bevitték a fiú
vacsoráját, s rázárták az ajtót. Az udvar meg, élén a királlyal,
kivonult a szabad ég alá, mert meleg nyár volt, s ott mégsem háborgatták
őket úgy az egerek.

A fiú megvacsorázott, de a macskának nem adott egy falatot sem, nehogy
elverje az éhét. Mikor jóllakott, kényelmesen lefeküdt, és útjára
engedte a cirmost.

Reggel jön az udvarmester, bekopogtat a fiúhoz, belép a terembe, és majd
hanyatt vágódik a meglepetéstől. A macska ott hever középütt, a pocakja,
mint a duda, körülötte pedig terítve a padló döglött egerekkel.

Az udvarmester, ahogy magához tért, rohant a királyhoz elújságolni, mit
látott. A király fölsietett a palotába, és a tulajdon szemével is
megbizonyosodott a dologról. Azt sem tudta, hová legyen örömében,
meghúzatta a harangokat, egész országra szóló ünnepséget rendelt el, és
rögtön meg akarta tenni a fiút hercegnek.

Hanem az elhárította a megtiszteltetést.

- Nem kívánok én herceg lenni, haza akarok menni a falumba, de ha
akarjátok, jó pénzért nálatok hagyom az egérölőmet.

- És mit kérsz érte? - tudakolta a király.

- Egy öszvért, megrakva annyi arannyal, amennyit elbír.

- Ha csak ilyen csekélység a szíved vágya! - mondta a király, és
azonnal kiadta a parancsot a kincstárnokának: rakják meg arannyal az
ország legerősebb öszvérét, s adják a fiúnak.

Így hát a három testvér közül ő járt a legjobban, mert tudvalevő, hogy
az öszvér mind a szamárnál, mind a lónál jobban bírja a terhet.

És ezzel vége is volna a mesének, ha a macska ott nem maradt volna a
királyi palotában. De ott maradt; igen jól érezte magát, és buzgón
öldöste az egereket. Csak egy baj volt: hogy a fiú elfelejtette
meghagyni az udvarmesternek, hogy az egerek mellé vizet is adjanak ám a
macskának!

Mint már mondtam, meleg nyár volt; a nagy munkában alaposan kimelegedett
a cirmos, és erősen megszomjazott. Abbahagyta hát egy kicsit a
vadászást, fölszegte a fejét, és nagyot kiáltott:

- Nyau! Nyau!

Nosza, megrettent a király, megrémült az egész udvari nép;
hanyatt-homlok kiszaladtak a palotából. Kint aztán nyomban tanácsot
tartottak, meghányták-vetették, mit tegyenek, és végül úgy döntöttek,
követeket küldenek a macskához, fölszólítják, hagyja el a palotát.

- Az egereket megszoktuk már - mondta az udvarmester -, inkább emésszen
meg az a veszedelem, mint hogy egy ilyen rettenetes szörnyeteg
zsarnokoskodjék rajtunk!

Igen ám, de ki legyen a követ? Nem akadt az egész udvartartásban, aki
önként vállalkozott volna a kockázatos feladatra. Végül sorsot húztak,
és a sor a király főpohárnokára esett.

- Se feleségem, se családom - mondta búsan a főpohárnok -, se asszony
nem sirat, se gyerek nem jajgat utánam, ha odaveszek; szívesen
föláldozom életemet a te nyugalmadért, uram királyom!

Azzal kihúzta magát és peckesen, gyászosan, méltóságteljesen, mint aki a
halálba megy, fölvonult a palotába. Ott találta a macskát az egyik
teremben, amint éppen egy egeret pofozott nagy mérgesen. Mélyen
meghajolt előtte, és annak rendje és módja szerint átadta neki a
nagytanács üzenetét:

A macska egy kukkot sem értett az egészből; csak azt látta, hogy az
ember nem hozott vizet; hát nagy keservesen rányivákolt:

- Nya-u! Nya-u!

A főpohárnok soha életében nem hallott macskanyávogást; úgy értette,
mintha az egérölő fölháborodva azt felelné az üzenetre:

- Vagy úgy? Vagy úgy?

Iszonyúan megijedt, kihátrált az ajtón, aztán rohant le a kertbe a
királyhoz, ahogy csak öreg lábai bírták.

- Uram királyom, nem akar kimenni! - rebegte.

- Hát ha magától nem megy, kényszeríteni kell! - mondta kemény
elszánással a király.

Ágyúkat vontattak szembe a palotával, kihirdették az ostromállapotot,
riadóra fúvatták a kürtöket, aztán kiadták a parancsot a támadásra.
Eldördültek az ágyúk, tüzet fogott a tető, recsegve-ropogva égett a
palota. A macska ijedten fülelt föl a zenebonára, aztán mikor a tűz
addig a teremig harapódzott, amelyikben őcirmossága éppen az egereket
öldökölte - se szó, se beszéd, kiugrott az ablakon, és világgá szaladt.

Az ostrom pedig tovább folyt, dörögtek a sortüzek, omlottak a falak,
aztán mikor elérkezettnek látszott rá az idő, a király parancsot adott a
rohamra. A gyalogság szuronyt szegezve benyomult a palotába, de bizony
nem lelt benne mást, mint egy halom füstölt egeret meg a nagy semmit.
