# author: Gebrüder Grimm
# source: tbc
# url: https://www.grimmstories.com/hu//grimm_mesek/a_negy_fortelyos_testver
# note: copyright of translation tbc

## A négy fortélyos testvér 

Élt egyszer egy szegény ember a négy fiával. Amikor a gyerekek
fölcseperedtek, így szólt hozzájuk:

- Kedves gyermekeim, ideje, hogy kimenjetek a nagyvilágba, és valami
hasznos mesterséget tanuljatok. Nekem nincs semmim, amit nektek
adhatnék; magatoknak kell boldogulnotok az életben.

A fiúk elköszöntek az apjuktól, vándorbotot fogtak, és útnak indultak.
Addig mentek, míg egy keresztúthoz nem értek.

- Itt el kell válnunk egymástól - mondta a legidősebb testvér -, négy
irányba indulhatunk el innét, ki-ki menjen a maga útján: De fogadjuk
meg, hogy mához négy esztendőre ugyanitt találkozunk. Addig pedig
próbáljunk szerencsét; hátha visszük valamire a világban.

Megölelték, megcsókolták egymást, s a legidősebb északnak ment, a
második délnek, a harmadik keletnek, a legkisebb meg nyugatnak.

Az a fiú, aki északnak indult, csakhamar találkozott egy emberrel.

- Hát te hová igyekszel? - kérdezte az ember.

- Valami jó mesterséget szeretnék tanulni - felelte a fiú.

- Tudod, mit? Gyere velem. Megtanítlak a tolvajmesterségre.

- Hogyisne! Semmi kedvem hozzá, hogy az akasztófán száradjak el.

- Attól ne félj! Nem arra akarlak én kioktatni, hogy másokat
megkárosíts! Azt azonban megtanulhatod nálam, hogyan kerítheted
birtokodba, amit senki emberfia nem tud megszerezni.

A fiú engedett a rábeszélésnek, beszegődött az emberhez, és olyan
alaposan elsajátította nála a tolvajlást, hogy ha valamit megkívánt, az
szinte ott is termett már a zsebében.

A második fiú délnek indult, nem sokáig vándorolt, hamarosan ő is
találkozott egy emberrel.

- Hát te hová tartasz, mi a szándékod a nagyvilágban? - kérdezte az ő
embere is.

- Azt én még nem tudom - felelte a fiú.

- No, akkor gyere velem, kitanítlak csillagásznak. Annál nincs jobb
mesterség: a csillagász még a legrejtettebb titkokat is kifürkészi a
messzelátójával.

A fiúnak tetszett az ajánlat; tüstént fölcsapott, s ment az emberrel
csillagnézést tanulni. Mikor már eléggé jártas volt a tudományában,
mestere egy messzelátót adott neki.

- Ezzel mindent megleshetsz, ami égen-földön történik - mondta, és
útjára bocsátotta a tanítványát.

A harmadik fiú keletre tartott, és nemsokára találkozott egy vadásszal.
Beállt hozzá, és az megtanította a mestersége minden fortélyára.
Búcsúzáskor egy puskát adott ajándékba.

- Amit ezzel célba veszel, azt biztosan eltalálod - mondta a vadász, és
szerencsés utat kívánt neki.

A legkisebb fiú nyugat felé bandukolt. Csakhamar őt is megállította egy
ember, megkérdezte tőle, hová igyekszik, mi a szándéka.

- Mit szólnál hozzá, ha szabó lennél?

- Dehogy leszek! Hogy látástól vakulásig az asztal fölött görnyedjek, s
ide-oda rángassam a tűt meg a vasalót? Azt már nem!

- Ostoba beszéd! Nálam egészen más szabómesterséget tanulhatsz, olyat
amelyik kellemes is, tisztességes is, tiszteletre méltó is, amellett a
konyhára is hoz.

A fiú ráállt a dologra, kitanulta a mesterség minden csínját-bínját.
Mikor letelt az ideje, a mester egy tűvel ajándékozta meg.

Ezzel mindent összevarrhatsz ami az utadba kerül, akár olyan lágy mint a
tojássárgája, akár olyan kemény, mint az acél. És amit összevarrsz, úgy
egybeforr, mintha mindig is egy darabban lett volna.

Elmúlt a négy esztendő, és a kitűzött napon találkozott a négy testvér a
keresztútnál. Nem győztek örvendezni, hogy újra épségben együtt vannak
mind a négyen; mikor már eleget örültek, hazamentek az édesapjukhoz.

- Csakhogy hazahozott a szél! - fogadta őket az öreg vidáman.

A fiúk elmesélték neki, kivel mi történt, ki mit tanult a négy
esztendőben. A ház előtt ültek egy terebélyes nagy fa alatt.

- Most kipróbálom, mit tudtok - mondta az apjuk. Felnézett a fára, és a
második fiúhoz fordult: - Fenn a tetőn két ág közt látok egy
cinkefészket. Hány tojás van benne?

A csillagász a fészek felé fordította a messzelátóját, s alighogy
belenézett, nyomban ki is mondta:

- Öt.

Akkor az apa a legidősebb fiához fordult.

- Hozd le a tojásokat, de úgy, hogy a madár, aki rajtuk költ, ne vegye
észre.

A furfangos tolvaj felkúszott a fára, kiszedte a madár alól az öt
tojást, de úgy, hogy az semmit sem vett észre, és nyugodtan kotlott
tovább, aztán át adta a tojásokat az apjának.

Az öreg egyet-egyet az asztal négy sarkára tett, az ötödiket középre
rakta, és azt mondta a vadásznak:

- Lődd le egy lövéssel mind az öt tojást!

Az megcélozta a tojásokat, és egyetlen lövéssel kettélőtte valamennyit.

- Rajtad a sor - szólt az apa a legkisebbik fiúhoz -, varrd össze a
cinkecsibéket, amik a tojásokban voltak, de úgy, hogy semmi bajuk ne
legyen. Aztán varrd össze a tojásokat is.

A szabó előszedte a tűjét, és szapora öltésekkel munkához látott. Mikor
elkészült, a tolvajnak megint föl kellett másznia a fára, és vissza
kellett lopnia a tojásokat a kotlós cinke alá. A kis madár nem vett
észre semmit, tovább kotlott a tojásain, és pár nap múlva kiköltötte a
fiókáit, öt szép kis cinkét. Ott, ahol a szabó összevarrta őket,
mindegyiknek piros csíkocska volt a nyakán.

- Derék legények vagytok, nem vesztegettétek hiába az időtöket dicsérte
a fiúkat az öreg -, tisztességesen kitanultatok. Ha alkalmatok lesz
megmutatni, mit tudtok, ország-világ csodájára jár majd az
ügyességeteknek.

Nem sokkal ezután nagy riadalom támadt az országban. Minden falut
bejárt, minden zugba elhatolt a rettenetes hír: egy sárkány elrabolta a
királykisasszonyt.

A király éjjel-nappal búsult, s végül is közhírré tétette, hogy aki
visszaszerzi a sárkánytól, feleségül kapja a lányát.

Ennek hallatára a négy testvér összetanakodott.

- Itt a jó alkalom: most megmutathatjuk, mit tudunk!

Elbúcsúztak az apjuktól, és mentek a király udvarába. De mikor a palota
kapujához értek, a második fiú azt mondta:

- Megálljunk egy szóra, testvéreim! Előbb kikutatom, hol is van most a
királykisasszony!

Belenézett a messzelátójába, nézett erre, nézett arra, egyszer csak
fölkiáltott:

- Megvan! A tenger közepén ül egy sziklán. A sárkány előtte fekszik, és
őrzi.

Most már aztán bekopogtattak a palotába, kihallgatást kértek a
királytól.

- Uram királyom - mondták -, mi négyen vállalkozunk a királykisasszony
kiszabadítására. Nem kérünk tőled mást, mint egy hajót, hogy érte
mehessünk.

Amit kértek, nyomban meg is kapták. Tengerre szálltak, és addig
vitorláztak, míg föl nem tűnt előttük a szikla.

A királykisasszony ott ült a szirten, a sárkány meg az ölébe hajtotta a
fejét, és éppen aludt.

A vadász megcélozta a szörnyeteget, hanem aztán csüggedten leengedte a
fegyverét.

- Nem lőhetek rá - mondta -, eltalálnám a királykisasszonyt is, és azon
nyomban vége volna az életének.

- Akkor rajtam a sor, majd én segítek a dolgon - szólt a tolvaj.
Felkúszott a sziklára, és kilopta a sárkány feje alól a királylányt. Az
iszonyú vadállat nem vett észre semmit, vígan horkolt tovább.

A tolvaj beszállt a hajóba a királylánnyal, és boldogan vitorláztak
hazafelé mind az öten. Jó messze jártak már, amikor a sárkány fölébredt
álmából. Ide-oda kúszott a sziklán, kereste a királykisasszonyt, de
hiába, sehol sem találta. Erre nagy dühösen fölemelkedett a magasba,
csapkodott, verdesett szörnyű haragjában, s egyszer csak megpillantotta
a tengeren az imbolygó hajót. Nagyot hördült haragjában, és pár perc
múlva már ott fújtatott, ott prüszkölte a szikrát a fejük fölött a
levegőben. Éppen le akar: csapni rájuk, de a vadász felkapta a puskáját,
megcélozta, és szíven lőtte.

A sárkány tüstént kiadta a páráját, fordult egyet a levegőben, és
belezuhant a tengerbe. Hanem ez az irgalmatlan nagy test estében
ízzé-porrá zúzta a könnyű kis vitorlást!

A hajótörötteknek szerencsére sikerült elcsípniük néhány szál deszkát;
abba kapaszkodtak, s úgy hányódtak a nagy vízen. Csakhogy a szabó se
volt ám rest! Előszedte a tűjét, cérnáját, s azon sebtében összefércelte
a deszkákat. Egykettőre elkészült a tutaj, felpattant rá, sorra
kihalászta a roncsokat és olyan ügyesen összeöltötte őket, hogy
csakhamar ott libegett előttük hibátlanul, útra készen a hajójuk.

Most már aztán minden baj nélkül hazavitorláztak.

A király azt sem tudta, hová legyen örömében, amikor viszontlátta
édes-kedves gyermekét. Csak akkor hökkent meg egy kicsit, amikor a négy
kérőre esett a tekintete.

- Derék munkát végeztetek - mondta -, állom a szavamat: egyikőtökhöz
hozzáadom a lányomat. De hogy melyik lesz a férje, azt döntsétek el
egymás között ti.

Nosza, nagy tusakodás kerekedett a testvérek közt, mert hát mindegyik
jogot formált a királylányra.

- Ha én meg nem látom, hol van, soha meg nem találjátok - mondta a
csillagász.

- Mit ért volna a te híres messzelátód, ha én ki nem lopom a sárkány
feje alól! - szólt a tolvaj.

- Az igaz, de a sárkány mindnyájatokat királylányostul széttépett
volna, ha az én golyóm szíven nem találja - jelentette ki a vadász.

- De ha én össze nem varrom a hajót, mindnyájan szánalmasan
belevesztetek volna a tengerbe!

- Egyforma joga van mind a négyeteknek - szólt közbe a király. - De
mind a négyen mégsem vehetitek feleségül! Ezért a legjobb, ha nem lesz
egyikőtöké sem. Jutalmul azonban mind a négyen kaptok egy-egy részt a
birodalomból.

A testvéreknek tetszett a döntés.

- Mégiscsak jobb, ha békességben élünk, mint ha acsarkodunk egymásra -
mondták.

Mindegyik kapott hát egy-egy nagy birodalmat, és boldogan éltek az
apjukkal, míg meg nem haltak.
