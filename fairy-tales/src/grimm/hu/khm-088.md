# author: Gebrüder Grimm
# source: tbc
# url: https://www.grimmstories.com/hu//grimm_mesek/a_tancos_dalos_kis_pacsirta
# note: copyright of translation tbc

## A daloló, szökellő süsetekmadár 

Egyszer egy ember messze földre készült. Megkérdezte a három lányát, mit
hozzon nekik a nagy útról. Az egyik gyöngyöt kért, a másik gyémántot, a
legkisebbik pedig azt mondta:

- Édes jó apám, én egy táncos-dalos kis pacsirtát szeretnék.

- Jól van - felelte az édesapja -, ha találok, hozok neked egyet. Azzal
megcsókolta őket, és útnak indult. Sokáig oda volt idegen országban.
Mikor aztán eljött az ideje, hogy hazatérjen, a legidősebb lányának vett
egy marék gyöngyöt, a középsőnek egy ládika gyémántot, de amit a
legkisebbik kért a táncos-dalos kis pacsirtát, akárhogy kereste, sehol
nem találta. Igen elbúsult emiatt, mert ezt a lányát szerette a
legjobban.

Hazafelé egy nagy erdőn át vitt az útja. Az erdőben volt egy pompás
kastély, nem messze tőle állt egy sudár fa. Annak a fának a tetején
pedig ott ugrált, ott dalolt egy kis pacsirta.

- Éppen téged kereslek, kis madár! - mondta az ember örvendezve, és
ráparancsolt a szolgájára, másszék föl a fára, fogja meg a madárkát. De
amint a közelébe értek, fölugrott a fa tövéből egy oroszlán. Megrázta a
sörényét és akkorát ordított, hogy beleremegtek a lombok.

- Tüstént fölfalom, aki hozzá mer nyúlni az én táncos-dalos
pacsirtámhoz!

- Nem tudtam, hogy a madár a tiéd - védekezett az ember. - Ha vétettem
ellened, jóvá is teszem! Nagy váltságdíjat fizetek neked, csak hagyd meg
az életemet.

- Rendben van - mondta az oroszlán -, megkegyelmezek neked, de csak egy
feltétellel: ha nekem ígéred azt, amivel hazatértedben először fogsz
találkozni. Ebben megalkudhatunk, s akkor ráadásul a madarat is
elviheted. Ha pedig nem, akkor jaj az életednek!

Az ember tétovázott, sehogyan sem akart ráállni az alkura.

- Hátha éppen a legkisebbik lányommal találkozom először -
töprengett. - Ő szeret a legjobban; mindig elébem szalad, ha egy-egy
hosszú útról hazatérek.

Szolgája azonban félt az oroszlántól, és igyekezett mindenképpen
rábeszélni:

- Miért éppen ővele találkoznál? Miért nem egy kakassal vagy egy
macskával?

Addig-addig unszolta, míg az ember végül is engedett; odaígérte az
oroszlánnak azt, amivel hazatértekor elsőnek fog találkozni, cserébe
pedig megkapta a táncos-dalos kis pacsirtát.

Lóra szálltak, és ügettek tovább hazafelé. Csakhamar föltűnt a házuk
tornya, de az ember szíve nem vidult fel tőle, egyre csak azon
emésztődött, vajon kit lát meg elsőnek. Mert sem kakas nem kukorékolt
rájuk, sem macska nem futott át előttük az úton, mintha minden élő állat
kipusztult volna a környékről.

Befordultak az udvarba; hát ki integet a tornácról, ki szalad elébe
lelkendezve? Senki más, mint a legkisebbik lánya. Odaugrott az apjához,
nyakába borult, ölelte-csókolta, és amikor meglátta nála a táncos-dalos
kis pacsirtát, egyszeriben táncra perdült örömében.

Bezzeg nem örült az édesapja! Sírva fakadt szegény, úgy mondta,
könnyesen:

- Édes-kedves lányom, nagyon drágán vettem én ezt a táncos-dalos kis
pacsirtát. Odaígértelek érte egy dühös oroszlánnak. Ha megkap, biztosan
széttép.

Elmondta a lánynak, mi történt vele az úton, s kérve kérte, el ne
mozduljon a háztól, legyen, aminek lennie kell.

- Nem úgy van az, édesapám - felelte a lánya. - Amit ígértél, meg is
kell tartanod. Ne félts engem, fogadom, hogy megszelídítem azt a haragos
oroszlánt. Meglátod, baj nélkül fogok visszatérni hozzád!

Másnap reggel megtudakolta az utat, búcsút vett a szülői háztól, és
nekiindult az erdőnek.

Az az oroszlán pedig elvarázsolt királyfi volt. Nappal a kíséretével
együtt oroszlánéletet élt, de éjszakára mindannyian visszaváltoztak
emberré. Amikor az este leszállt, egy szép, sudár ifjú állt a lány elé,
megkérte a kezét, és nagy pompával mindjárt meg is tartották a
lakodalmat.

Boldog békességben éltek az erdő mélyén; éjszaka virrasztottak, nappal
pedig aludtak. A fiatal asszony eleinte furcsállotta ezt a rendet, de
aztán lassacskán ő is beleszokott, neki már nem is jutott eszébe, hogy
amíg az édesapjánál élt, éppen ilyenkor készültek lefeküdni.

Telt-múlt az idő, őszre tél, télre tavasz, s akkor egyszer azt mondta a
királyfi a feleségének:

- Holnap nagy ünnepség lesz apád házánál: menyegzőjét üli az idősebb
nénéd. Ha szeretnél ott lenni, az oroszlánjaim majd elkísérnek.

Az asszony kapva kapott az alkalmon, mert már igen nagyon vágyódott az
édesapja után. Otthon azt hitték, réges-régen széttépte már az oroszlán;
senki sem gondolta volna, hogy még él. Volt is nagy öröm a háznál, mikor
megérkezett!

Hát még mikor elmesélte, milyen szép, délceg férje van, és milyen jól
megy a sora mellette! Vége-hossza nem volt a csodálkozásnak meg az
ünneplésnek. Ő meg, míg a lakodalom tartott, ottmaradt a szülői háznál,
annak végeztével pedig visszatért az erdőbe.

Nem sokkal később férjhez ment a kisebbik nénje is. Annak is ott
szeretett volna lenni a lakodalmán.

- Menj, ha kedved tartja - mondta az ura -, majd rendelek melléd két
oroszlánt kísérőnek.

- Gyere velem te is - kérlelte az asszony -, hadd mutassalak be a
testvéreimnek.

- Bajos dolog az - felelte a királyfi -, nem mehetek én olyan helyre,
ahol világot gyújtanak, mert ha csak egy parányi gyertyafény is ér,
nyomban galambbá kell változnom, és hét álló esztendeig a galambokkal
kell szálldosnom a nagyvilágban.

De a felesége váltig biztatta:

- Majd én vigyázok rád, megóvlak mindenféle gyertyavilágtól! Végül
együtt keltek útra, magukkal vitték a fiacskájukat is.

Otthon az asszony egy termet építtetett, és körülvétette jó vastag
falakkal, hogy egy szikrányi fény se szivároghasson be, és biztonságban
legyen odabent a férje. Ajtót is ácsoltak a teremre kemény tölgyfából, a
sarkait megvasalták, kulcslyukat pedig nem csináltak rá, nehogy valami
ravaszdi sugaracska átlopakodhassék rajta. Csak kilincsre nyílt az ajtó,
s ahhoz a kilincshez nem volt szabad másnak hozzányúlnia, mint a
királyfi feleségének.

Egyre azonban nem gondoltak: az ajtót friss fából ácsolták, s az egy
kicsit megvetemedett; irinyó-pirinyó rés támadt rajta, olyan parányi,
hogy emberi szem észre sem vehette. Ahhoz azonban elég volt, hogy amikor
a fényes esküvői menet lobogó fáklyákkal, tenger sok gyertyával elhaladt
a terem mellett, egy hajszálnyi sugár a királyfira hulljon.

Ő abban a pillanatban fehér galambbá változott. Mikor a felesége
benyitott hozzá, ráröppent a vállára, azt mondta neki:

- Hét kerek esztendeig kell szálldosnom a nagyvilágban; minden hetedik
lépésnél lehullajtok egy vörös vércseppet meg egy fehér tollat, azok
mutatják majd az utamat. Ha utánam jössz, s rámtalálsz, megválthatsz a
varázslattól.

Azzal kirepült az ajtón. Az asszony nézte, hogyan távolodik, hogyan
kisebbedik; könnyein át már csak libegő fehér pontot látott az égen. S
akkor, mielőtt az a libegő pont is eltűnt volna, úgy, ahogy volt,
elindult utána, még csak istenhozzádot sem mondott a szülői háznak.

Ment végig a világon, nem pihent soha, nem nézett sem jobbra, sem balra.
Minden hetedik lépésnél lehullott eléje egy vörös vércsepp meg egy fehér
tollpihe, és mutatta az utat. Vándorolt fáradhatatlanul, hegy nem állta
útját, völgy nem marasztalta; csak az időt számolta magában: mikor telik
le már a hét esztendő.

És lassan az is végére járt. Az asszony boldog volt, azt hitte,
hamarosan elkövetkezik a szabadulásuk. Pedig milyen messze voltak még
tőle! Ha sejtette volna, talán a szíve is megszakad bánatában. De nem
sejtett semmit, csak ment, egyre ment a fehér galambbá vált édes férje
után.

Hanem egyszer aztán sem piros vércseppet, sem fehér tollpelyhet nem
látott többé. Fölnézett az égre: nem látta a galambot sem.

"Ember itt már nem segíthet" - gondolta szegény. Fölment hát a Naphoz,
és megszólította:

- Te benézel minden zugba, és ráragyogsz minden csúcsra; nem láttál egy
szálló fehér galambot?

- Nem láttam - felelte a Nap -, de kapsz tőlem egy ládikót, ha nagy
bajban vagy, nyisd ki.

Az asszony megköszönte szépen, és ment tovább, míg be nem esteledett, és
föl nem jött a Hold. Akkor azt is megszólította:

- Te egész éjjel világítasz, erdőn-mezőn széttekintesz; nem láttál egy
szálló fehér galambot?

- Nem láttam - felelte a Hold -, de kapsz tőlem egy tojást, ha nagy
bajban vagy, törd fel.

Az asszony azt is megköszönte szépen, és ment tovább, míg szembe nem
jött vele az Északi Szél, és meg nem legyintette az arcát. Akkor azt is
megszólította:

- Te átkutatsz minden lombot, megmozgatsz minden levelet; nem láttál
valahol egy búvó fehér galambot?

- Nem - felelte az Északi Szél -, de majd megkérdezem a három
testvéremet, azok talán látták.

De sem a Keleti, sem a Nyugati Szél nem látta. Hanem a Déli Szél azt
mondta:

- Én láttam a fehér galambot. Leszállt a Vörös-tenger partjára, és ott
visszaváltozott oroszlánná, mert letelt a hét esztendő. Az oroszlán most
egy sárkánnyal viaskodik a parton. De az a sárkány elvarázsolt
királylány.

Akkor az Északi Szél így szólt hozzá:

- Amiért ilyen nagyon szereted az uradat, adok neked egy jó tanácsot.
Menj el a Vörös-tengerhez, annak a partján sudár vesszők nőnek. Számold
meg őket, nyesd le a tizenegyediket, suhintsd meg vele a sárkányt, akkor
az oroszlán le tudja győzni, és mind a ketten visszaváltoznak emberré.
Utána keresd meg a griffmadarat, ott kuporog a homokban, a parton. Ülj
fel rá a kedveseddel, a madár majd hazavisz a tengeren át. Itt van egy
dió, ezt tedd el. Mikor a tenger közepe felé értek, ejtsd le: nyomban
nagy diófa sarjad belőle, a griffmadár leszállhat rá megpihenni. De ha
nem lel pihenőhelyet, nem lesz elég ereje hozzá, hogy átvigyen a víz
fölött, s ledob benneteket a tengerbe.

Az asszony útra kelt, és mindent úgy talált, ahogy az Északi Szél
mondta. Megszámlálta a vesszőket a tengerparton, lenyeste a
tizenegyediket, megsuhintotta vele a sárkányt: abban a pillanatban
győzött az oroszlán, és mind a ketten visszaváltoztak emberré. De amint
a királylány, aki addig sárkány volt, megszabadult a varázslattól,
átölelte a királyfit, fölpattant vele a griffmadárra, és elrepültek.
Hiába vándorolt hát szegény asszony hét esztendeig, megint csak magára
maradt. Leült, és keservesen sírni kezdett. Jól kisírta magát, aztán
fölállt, s azt mondta:

- Megyek, ameddig a Szél fúj, ameddig a Nap süt, ameddig a kakas
kukorékol; megyek, amíg a férjemet meg nem találom!

És vándorolt megint fáradhatatlanul, míg csak oda nem ért a kastélyhoz,
amelyben a királyfi meg a királylány lakott. Éppen a lakodalmukat
akarták megülni, erre készült az egész környék.

"Ez már igazán elég nagy baj" - gondolta az asszony, és kinyitotta a
ládikát, amelyet a Naptól kapott. Gyönyörűséges ruha volt benne,
csillogott-villogott, akár maga a Nap. Kivette a ládikából, magára
öltötte, és fölment a kastélyba. Mindenki ámult-bámult rajta, a
menyasszonynak meg annyira megtetszett az öltözéke hogy szívesen
elfogadta volna menyegzősruhának. Meg is kérdezte, nem eladó-e.

- Nem aranyért, pénzért, csak húsért és vérért - felelte az asszony.

- Hát ezt meg hogyan értsem? - firtatta tovább a menyasszony.

- Hadd aludjam egy éjszaka a vőlegényed hálószobájában.

A menyasszonynak ugyan nem volt ínyére az ajánlat, de mert nagyon
kívánta a ruhát, végül is belement. Meghagyta azonban a királyfi
inasának, adjon este álomitalt az urának.

Mikor leszállt az éjszaka, és a királyfi már jó mélyen aludt, bevezették
az asszonyt a hálószobába. Leült az ágy szélére, és így szólt:

- Hét esztendeig jártam a nyomodban, voltam a Napnál, voltam a Holdnál,
voltam a négy Szélnél, kérdezősködtem utánad, megsegítettelek a sárkány
ellenében, mégis egészen el akarsz felejteni engem?

De a királyfi nagyon mélyen aludt az álomitaltól; mindez csak olyan volt
neki, mintha a Szél susogna odakint a fenyőkön.

Mikor megvirradt, kivezették az asszonyt a hálószobából, és oda kellett
adnia aranyos ruháját. Elfogta szegényt a bánat, hogy lám, semmi sem
segít már rajta, nem segített még a Nap ajándéka sem! Kiment a mezőre,
leült, és sírdogálni kezdett. Hát amint éppen a szemét törülgeti a
köténye sarkával, valami gömbölyűt tapint meg a zsebében: az a tojás
volt, amelyet a Holdtól kapott. Nyomban feltörte: egy aranykotlós volt
benne tizenkét színarany csibével. A kiscsibék szétszaladtak, csipogtak,
olyan volt, mintha tizenkét csillag futkosott volna a zöld mezőben.
Aztán a kotlós kárált egyet-kettőt; a csibék visszafutottak a szárnya
alá, és most meg olyan volt, mintha maga az arany Hold szállott volna le
a rétre.

Akkor az asszony gondolt egyet: odaterelgette a csibéit meg a kotlósát a
királylány ablaka alá. Az kinézett a csipogásra, és úgy megtetszett neki
ez az aranymajorság, hogy nyomban lejött, és megkérdezte, nem eladók-e.

- Nem aranyért, pénzért, csak húsért és vérért - felelte megint az
asszony - Hadd aludjam még egy éjszaka a vőlegényed hálószobájában.

- Jól van - hagyta rá a menyasszony, mert azt gondolta, ma is rászedi
majd mint az előző estén. Hanem a királyfi aznap, mikor ágyba
készülődött, megkérdezte az inasát, miféle suttogást hallott az éjszaka.
Erre az inas mindent bevallott neki.

- Öntsd a kelyhet az ágy mögé! - parancsolt rá a királyfi, és lefeküdt.

Mikor leszállt az éj, megint bevezették az asszonyt. Az leült az ágy
szélére, s újra sorjázni kezdte a búját-baját. De most a királyfi rögtön
ráismert a hangjáról; most már tudta, hogy ez az ő kedves felesége.
Kiugrott az ágyból, örvendezve mondta:

- Csak most foszlott le rólam igazában a varázslat! Eddig mintha
álomban éltem volna. A királylány megbűvölt, hogy elfelejtselek; de az
ég idejében levette rólam a rontást!

Még azon az éjszakán kiosontak a kastélyból. Nagy titokban jártak,
féltek a királylány apjától, aki varázsló volt. Fölültek a griffmadárra,
és az nekivágott a Vörös-tengernek.

Ahogy a tenger közepe fölé értek, az asszony lehullajtotta a diót.
Nyomban terebélyes diófa nőtt ki a vízből. A griffmadár rászállt, és
megpihent rajta. Aztán ismét fölkerekedett, és hazáig repült velük.

Otthon végre viszontlátták a fiukat; szép, erős legénnyé serdült, amíg
odajártak. És attól fogva boldogan éltek, míg meg nem haltak.
