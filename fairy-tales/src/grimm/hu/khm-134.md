# author: Gebrüder Grimm
# source: tbc
# url: https://www.grimmstories.com/hu//grimm_mesek/a_hat_szolga
# note: copyright of translation tbc

## A hat szolga 

Élt egyszer egy öreg királyné a lányával, akinél szebb teremtés nem
akadt széles e világon. Ez az öreg királyné varázsló volt, s egyében sem
járt az esze, mint azon, hogy minél több embert lépre csaljon és
elpusztítson.

A leány szépségének messze földre híre terjedt, versengtek is érte a
kérők, az öregasszony azonban kijelentette: aki az ő lányát feleségül
veszi, annak előbb meg kell oldania egy feladatot, s ha ez nem sikerül
neki, menthetetlenül halál fia.

A királylány szépsége sokakat megigézett, sokan kiálltak a próbára, de
még eddig mindenki rajtavesztett; s akkor aztán nem volt se irgalom, se
kegyelem: vitték szegényt a vesztőhelyre, és könyörtelenül lenyakazták.

Élt akkoriban egy királyfi, aki a híre után úgy megszerette a
királylányt, hogy nem törődött többé semmi veszedelemmel, odaállt az
édesapja elé, és azt mondta:

- Engedjen el, apám, meg akarom kérni a világszép királykisasszony
kezét.

- Dehogy engedlek - felelte az apja -, egyetlen fiam vagy, hogyan is
hagynám, hogy a halálodba menj?

A fiú bánatában ágynak esett. Hét álló esztendeig feküdt halálos
betegen, és nem akadt orvos aki segíteni tudott volna rajta, pedig
édesapja hét ország leghíresebb doktorait hívatta el hozzá. Mikor aztán
már semmi reménység nem volt többé, a király szomorú szívvel azt mondta:

- Nem bánom, fiam, menj el, próbálj szerencsét. Én már többet nem
tehetek érted, azt meg nem nézhetem, hogy a szemem láttára senyvedj el.

A fiú abban a pillanatban meggyógyult. Kiugrott az ágyból olyan fürgén,
olyan frissen, mintha soha semmi baja sem lett volna, elbúcsúzott az
édesapjától, és vidáman útnak indult.

Épp egy pusztán lovagolt át, mikor egyszer csak megpillantott valamit a
távolban a földön, olyasmit, mintha egy jókora kazal széna volna. Hanem
ahogy közelebb ment, látta, hogy nem széna az, hanem egy embernek a
hasa. Ott hevert az ember a földön, s akkora volt a hasa, mint egy
kisebbfajta hegy.

A Dagadt, ahogy megpillantotta a közeledő lovast, föltápászkodott, és
odakiáltott neki:

- Ha szolgára van szükséged, fogadj föl engem!

- Mire mennék én egy ilyen pókhasúval? - kérdezte a királyfi.

- Ez semmi - szólt a Dagadt -, ha jól fölfújom magam, ezerszer ilyen
kövér vagyok.

- Ha ez igaz - mondta a királyfi -, akkor hasznodat láthatom, gyere
velem.

Így mentek egy ideig, elöl a királyfi, mögötte a kövér ember. Ahogy
mennek, egyszer csak látják, hogy az út mentén hasal valaki a földön, és
fülét a gyepre szorítja.

- Hát te mit csinálsz? - kérdezte a királyfi.

- Fülelek - felelte az.

- Mit fülelsz?

- Azt, hogy mi történik a világban. Mert én mindent meghallok, még azt
is, ahogy a fű sarjad.

- Akkor mondd meg nekem, mi hallatszik az öreg királyné udvarából,
akinek az a világszép lánya van.

- A kard suhogása, amelyik egy kérőnek a fejét levágja.

- Hasznodat vehetem, szolgálatomba fogadlak, gyere velem - mondta a
királyfi.

Hármasban mentek tovább, a királyfi, a Dagadt meg a Fülelő. Egy idő
múlva föltűnt előttük két láb meg valamicske a hozzájuk tartozó két
lábszárból is; de hogy ember-e az, és ha ember, hol lehet a folytatása,
abból egyelőre semmit sem láttak.

"No, majd megkeressük" - gondolta a királyfi, és elindult a lábszár
mentén.

Jócskán mentek, mire a törzséhez értek, aztán a törzs mellett megint
ballagtak egy darabig, míg végre elérkeztek az ember fejéhez.

- Ejha! - csodálkozott a királyfi. - Jó sok eső lehetett nálatok, hogy
így megnőttél!

- Ez semmi - felelte a Hosszú -, ha jól kinyújtózom, ezerszer ekkora
vagyok, magasabb a legmagasabb hegynél! Ha fölfogadsz, szívesen a
szolgálatodba szegődöm.

- Nem bánom, gyere velem, hasznodat vehetem - mondta a királyfi.

Azzal mentek tovább, a Dagadt, a Fülelő meg a Hosszú és elöl a királyfi.
Egy idő múlva látják: ott ül valaki az útfélen bekötött szemmel, talán
koldus vagy sebesült.

- Mi bajod? - kérdezte a királyfi. - Beteg a szemed, hogy nem állja a
fényt?

- Nem beteg az - felelte az ember -, de nem szabad levennem róla a
kötést, mert olyan ereje van a pillantásomnak, hogy amire rávetem,
menten száz darabra pattan széjjel. Nem fogadnál a szolgálatodba?

- Gyere velem, hátha hasznodat vehetem - mondta a királyfi.

Így mentek tovább, a királyfi lóháton, mögötte meg a négy szolgája: a
Dagadt, a Fülelő, a Hosszú meg a Pillantó.

Nyár volt, a nap éppen delelőjén állott, csak úgy perzselt a sugara. Ők
meg mit látnak? Az árokparton ott fekszik a tűző napon egy ember, és úgy
didereg, majd megfagy, reszket minden tagja, mint a nyárfalevél.

- Te fázol, mikor ilyen forrón süt a nap? - kérdezte csodálkozva a
királyfi.

- Jaj, nekem egészen más a természetem - felelte a fázó ember. Minél
melegebb van, annál jobban lehűlök, majd megvesz a hideg; s minél
hidegebb van, annál nagyobb lesz bennem a forróság; jégben a hőségtől,
tűzben a fagytól nem bírom ki!

- Furcsa fickó vagy - mondta a királyfi -, de ha van rá kedved,
szívesen fölfogadlak, gyere velem.

A királyfinak most már öt szolgája volt: a Dagadt, a Fülelő, a Hosszú, a
Pillantó meg a Didergő. Megint mentek egy ideig, hát látják: egy ember
áll az útfélen, nyakát nyújtogatja, nagy figyelemmel néz hol jobbra, hol
balra.

- Hát te mit kémlelsz ilyen buzgón? - kérdezte tőle a királyfi.

- Nekem olyan éles szemem van, hogy nincs az a hegy-völgy, nincs az az
erdő-mező, amit be ne látnék.

- Már csak te kellettél nekem! - mondta a királyfi. - Tarts velem, ha
kedved van hozzá, szívesen felfogadlak.

- Én pedig szívesen elszegődöm - mondta a Kémlelő.

Így aztán a királyfi a hat szolga kíséretében érkezett meg az öreg
királyné városába. Bevonultak a palotába, egyenesen a királyné elé. Ott
a királyfi előállt, nem mondta meg, kicsoda, micsoda, hanem csak így
szólt:

- Eljöttem a világszép királylányért, jelentkezem a próbára.

Az öreg boszorkány igen megörült neki, hogy ilyen szép legény akadt
horogra.

- Három feladatot adok fel neked. Ha mind a hármat teljesíted, megkapod
a lányomat.

- Melyik az első?

- Beleejtettem a gyűrűmet a tengerbe, hozd vissza onnét. A királyfi
hazament a szolgáihoz.

- Mindjárt elsőnek fogas feladatot kaptam - mondta nekik -, az öreg
királyné gyűrűjét kell kihalásznom a tengerből.

- Nem olyan nagy dolog ez - mondta a Kémlelő -, majd én megnézem, hol
van.

Kémlelt egy darabig, aztán kijelentette:

- A gyűrű egy hegyes sziklán függ a tenger fenekén.

Erre a Hosszú mindannyiukat felkapta, és elvitte a tengerpartra.

- Könnyen kiszedném, ha látnám - mondta -, de így nem tudom, nem látok
át a vízen.

- Ha csak ez a baj! - rikkantott a Dagadt.

Nekifeküdt, és kitátotta a száját; hát a sok hullám mind belehömpölygött
a torkába, mint valami szakadékba. Kiitta a tengert, egy csepp víz sem
maradt benne, olyan száraz lett az alja, akár a sivatag.

Akkor a Hosszú meghajolt egy kicsit, és fölvette a tengerfenékről a
gyűrűt. A királyfi meg sietett vele az öreg királynéhoz.

- Íme, itt a gyűrűd, teljesítettem az első feladatot!

A vén varázslónő elcsodálkozott.

- Igen, ez az én gyűrűm; kiálltad az első próbát. De most jön a
második, az nehezebb lesz. Látod a kastélyom előtt azt a szép zöld
mezőt? Ott legel az én háromszáz hízott ökröm, azokat
szőröstül-bőröstül, csülköstül-szarvastul meg kell enned. Van lent a
pincémben háromszáz hordó borom: azt meg kell innod hozzá. Ha az
ökrökből egyetlen szőrszál s a borból egyetlen csöpp megmarad, halál fia
vagy!

- Vendéget is hívhatok a lakomára? - kérdezte a királyfi. - Egyedül nem
ízlik az embernek az étel.

A boszorkány gonoszul fölkacagott.

- Egy vendéget hívhatsz, nem bánom, hogy legyen társaságod, de többet
nem!

A királyfi hazament a szolgáihoz, s azt mondta a Dagadtnak:

- Ma a vendégem leszel, legalább egyszer istenigazában jóllaksz!

A Dagadt megállt a mező szélén, eIterpeszkedett, nekilátott, és szép
sorjában fölfalta szőröstül-bőröstül, csülköstül-szarvastul mind a
háromszáz ökröt. Mikor az utolsót is lenyelte, megkérdezte:

- Van-e még valami harapnivaló?

- Az nincs több - mondta a királyfi -, hanem adok neked egy kis itókát
a pecsenyére!

Bevezette a Dagadtat a pincébe, az meg fenékig ürítette ki mind a
háromszáz hordót, még csak pohár sem kellett neki hozzá.

Mikor a lakoma véget ért, a királyfi jelentette a királynénak, hogy a
második feltételnek is eleget tett. Az öreg boszorkány csak ámult-bámult
a dolgon.

- Idáig még senki sem vitte - mondta -, de azért ne bízd el magad, mert
még hátra van a harmadik próba!

Magában pedig ezt gondolta: "Nem szabadulsz a markomból, nem úszod meg
ép bőrrel!"

- Ma este beviszem a szobádba a lányomat - mondta. - Ülj mellé, öleld
át, s ügyelj arra, nehogy elaludjál! Pontban éjfélkor bemegyek hozzátok;
ha nem találom a karodban, véged.

A királyfi azt gondolta: "Ez nem nehéz feladat; majd jól nyitva tartom
a szememet." Hívta a szolgáit, elismételte nekik, amit a vénasszony
mondott, s így szólt:

- Ki tudja, miféle ármány lappang a dologban! Nem árt az óvatosság,
álljatok őrt, és vigyázzatok, nehogy a lány kisurranjon a szobámból.

Mikor leszállt az este, az öreg varázslónő bevitte a lányát a
királyfihoz. Azok egymás mellé ültek, a királyfi átölelte a lányt, a
Hosszú köréjük tekeredett, a Dagadt meg odacövekelte magát az ajtóba,
úgyhogy nem egy ember, de még egy szúnyog se fért volna ki rajta.

A királylány egy árva szót sem szólt, de a hold besütött az ablakon,
ráragyogott az arcára, és az olyan gyönyörű volt, hogy szebben beszélt
minden szónál. A királyfi csak nézte, nézte, szíve repesett a
boldogságtól meg a szerelemtől, ítéletnapig elnézte volna, semmi
fáradtság nem nehezedett a szemére. Így tartott ez tizenegy óráig. Akkor
a boszorkány egy minden eddiginél erősebb varázst vetett. A királyfi meg
a szolgái nyomban elaludtak tőle, a lány pedig eltűnt, mintha a föld
nyelte volna el.

Aludtak háromnegyed tizenkettőig. Akkor a varázs erejét vesztette, és
mindannyian fölébredtek.

- Jaj nekem! - kiáltottá a királyfi. - Végem van!

Jajveszékelni kezdtek a hűséges szolgák is; de a Fülelő egyszer csak
tájuk szólt:

- Csend legyen, fülelni akarok!

Egy percig fülelt, akkor kijelentette:

- A lány egy üreges szikla mélyén ül, háromszáz órányira innét, és a
sorsát siratja. Itt csak te segíthetsz, Hosszú. Ha kihúzod magad, pár
lépéssel ott teremhetsz.

- Jól van - mondta a Hosszú -, de a Pillantónak is velem kell jönnie,
hogy eltakarítsuk az útból a sziklát.

Azzal fölkapta a Pillantót, s előbb odaértek az elátkozott sziklához,
mintsem az ember körülperdül a sarkán. Ott a Hosszú levette a kendőt a
társa szeméről; az meg éppen csak odapillantott, s nyomban ízzé-porrá
oszlott a szikla. Akkor Hosszú karjába vette, és egyetlen rugaszkodással
hazavitte a lányt, aztán megint rugaszkodott egyet, és hazavitte a
társát is. Mire az óra tizenkettőt ütött, mind a helyükön ültek vidáman,
elégedetten, mint aki jól végezte dolgát.

Megkondult a nagyharang, s jött csúszva-mászva a boszorkány. Kárörvendőn
vigyorgott, mintha azt mondta volna: "No, most aztán megfogtalak,
jómadár!" Mert hát szentül azt hitte, ott ül a lánya a sziklaüregben,
háromszáz órányira innét. Benyitott, meglátta a lányt a királyfi ölében,
és elrémült.

- Ez még nálam is többet tud - motyogta hüledezve.

Ette a méreg, amiért így felsült, de most már nem tehetett semmit: a
királyfi kiállta a három próbát, oda kellett neki adni a lányt. Úgy tett
tehát, mintha mindennel elégedett volna; hanem amikor elbúcsúzott tőlük,
elmenőben odasúgta a lányának:

- Sajnállak, amiért ilyen senkiházinak kell majd szót fogadnod, és nem
választhattál kedvedre való férjet magadnak!

A királylány fejében szeget ütött ez a szó, hogy: senkiházi. Büszke
szívét elfogta a harag; azt mondta magában:

"Én bizony nem leszek akármilyen jöttmentnek a felesége!"

Másnap reggel halomba hordatott háromszáz öl fát az udvaron, és azt
mondta a királyfinak:

- Az anyám három próbáját kiálltad, de az én próbatételem még hátra
van. Én csak annak leszek a felesége, aki fel mer állni az égő farakás
tetejébe, és eltűri a tüzet értem.

Arra számított ugyanis, hogy a királyfi odavész a máglyán, mert azt
pillanatig sem gondolta volna, hogy valamelyik szolgája képes lesz
tűzhalált vállalni a kedvéért.

A szolgák, amikor meghallották a királykisasszony feltételét, tanakodni
kezdtek, hogyan segíthetnék ki gazdájukat a bajból.

- Mi már mind megtettük a magunkét - mondták -, most rajtad a sor
Didergő!

Beültették a fázós cimborát a farakás közepébe, jól elrejtették benne,
aztán odébbálltak, mintha ott sem lettek volna.

Meggyújtották a máglyát, föllobbant a tűz, három nap, három éjjel égett,
és megemésztette mind a háromszáz öl fát. Aztán lelohadtak a lángok, s a
rengeteg fából nem maradt egyéb, mint egy nagy halom forró hamu. Hát
annak a közepén ott kucorgott a Didergő, reszketett, mint a nyárfalevél,
és siránkozva panaszolta:

- Életemben még ilyen rettenetesen nem fáztam! Ha csak egy fél nappal
is tovább tart, csonttá fagyok!

Most aztán már igazán nem volt több kibúvó: a szép királylánynak
feleségül kellett mennie a királyfihoz. Hintóba ültek, s elhajtattak az
esküvőre. A gonosz, vén varázslónő azonban sehogyan sem tudott
megnyugodni.

Méregtől sápadozva nézett az ifjú pár után. Sokáig ott állt az
ablakában, aztán egyszerre futkosni kezdett föl-alá a nagyteremben,
tépte a haját, eszeveszetten rikoltozta:

- Nem bírom el ezt a szégyent! Nem bírom el ezt a szégyent!

Hamar utánuk menesztette a hadseregét: gázoljanak le mindent, ami
útjukat állja és hozzák vissza neki a lányát!

A Fülelő azonban éberen fülelt, és a boszorkány titkos parancsát is
kihallgatta.

- Mitévők legyünk? - fordult a Dagadthoz.

Az egykettőre feltalálta magát: ott kotyogott a hasában a tengervíz amit
elnyelt; nosza, odalöttyintett belőle egyszer-kétszer a hintó mögé.
Egész nagy tavat köpött, s a hadnép mindenestül belefulladt.

A vénasszony, ahogy ezt megtudta, előszólította a páncélos vérteseit,
azokat szalasztotta utánuk. De a Fülelő meghallotta a páncélok
csörgését, és gyorsan leoldotta a kendőt a Pillantóról. Az meg, amikor a
lovasok feltűntek, rájuk villantott a szeme sarkából. Azon nyomban
darabokra törött az egész hadosztály, akár az üveg.

Most már aztán senki nem háborgatta többé a fiatal párt. Megkapták az
áldást a hat szolga pedig búcsút vett tőlük.

- Teljesült a szíved vágya - mondták a királyfinak -, nincs többé
szükséged ránk; megyünk az utunkra, szerencsét próbálni.

El is indultak szépen sorban, elől a Dagadt, utána a Fülelő, aztán a
Hosszú, a Pillantó, majd a Didergő, s leghátul a Kémlelő.

Ezzel azonban még nincs vége a mesének! Mert ahogy az ifjú pár hazafelé
hajtatott, mintegy félórányira a kastélytól egy falu szélén egyszer csak
azt mondta a királyfi a feleségének:

- Látod azt a csürhét ott a mezőn?

- Látom.

- A kanászt is látod, aki a disznókat őrzi?

- Azt is.

- Tudd meg hát: nem vagyok én király fia, hanem kanászlegény az a
kanász az apám. Öreg ember, nem hagyhatom magára, be kell állnom melléje
kondásnak.

Azzal betértek a faluvégi fogadóba. A király titkon meghagyta a
fogadóséknak, dugják el éjszaka a felesége királyi ruháit; s aludni
mentek. Másnap reggel a fiatalasszony hiába kereste a szép aranyos
ruháját sehol nem találta, s nem volt mit fölvennie. A fogadósné
odalökött neki egy ócska szoknyát meg egy pár gyapjúharisnyát, de azt is
úgy, mintha nagy ajándékot adna.

- Ha nem nézném az uradat, ennyit sem tennék érted! - mondta.

A fiatalasszony most már igazán nem hihetett mást, mint hogy az ura
valóban kondás. Egy kicsit búsult miatta, de egykettőre összeszedte
magát.

"Kevély voltam, gőgös voltam, megérdemlem a sorsomat" - gondolta.

Kijárt a férjével a mezőre, segített neki disznót őrizni, hűséges, jó
asszony volt. Hanem egy hét múlva már nemigen bírta a dolgot, úgy
kisebesedett a lába.

Nem messze a kanászháztól volt egy kis kukoricaföld; éppen oda indult,
hogy megkapálja. Hanem hirtelen úgy beleállt a lábába a fájás, hogy nem
tudott továbbmenni; leült az útfélre pihenni.

Arra ment néhány ember. Az egyik odaszól neki:

- Mondd csak, tudod-e, ki a te urad voltaképpen?

- Tudom hát - felelte -, már hogyne tudnám. Kanász!

- Akkor miért nincs a konda mellett?

- Kiment egy kicsit a piacra kenderkötelet árulni.

- No, csak gyere velünk, majd mi elvezetünk hozzá.

Kézen fogták az asszonyt, s hiába vonakodott, fölmentek vele a királyi
palotába, egyenest a nagyterembe.

Ahogy benyitottak, ott állt előttük az ura pompás királyi ruhában. De az
asszony nem ismert rá, míg a királyfi a nyakába nem borult, és meg nem
csókolta.

- Sokat szenvedtem érted - mondta -, de te is megszenvedtél értem!

S attól fogva boldogan éltek, míg meg nem haltak.
