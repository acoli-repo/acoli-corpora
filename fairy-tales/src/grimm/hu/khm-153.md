# author: Gebrüder Grimm
# source: tbc
# url: https://www.grimmstories.com/hu//grimm_mesek/a_bolcs_pasztorfiu
# note: copyright of translation tbc

## A pásztorfiúcska 

Volt egyszer egy pásztorfiú, az minden kérdésre olyan okosan meg tudott
felelni, hogy messze földön híre járt a bölcsességének.

Fülébe jutott a dolog a királynak is, de az egy szót sem hitt az
egészből.

- Ostoba mendemonda, semmi más - jelentette ki, valahányszor a
pásztorfiú bölcsességét emlegették előtte.

Hanem az udvarbéliek addig unszolták, míg a végén engedett a kérésüknek,
és maga elé hívatta a fiút.

- Három kérdést adok fel neked - mondta. - Ha mind a háromra
megfelelsz, fiammá fogadlak, s itt fogsz lakni nálam a palotában. De ha
csak egyszer is elvéted a feleletet, mehetsz vissza a birkáidhoz!

- Uram királyom, állom a próbát - felelte a fiú.

Nagy csend lett a trónteremben, meg lehetett hallani még a légy
szárnyának a zizegését is. Akkor a király föltette az első kérdést:

- Mondd meg nékem, hány csepp víz van a tengerben!

- Uram királyom - felelte a fiú -, csak arra kérlek, állítsd meg a
világ valamennyi folyóját, ne hordjanak több vizet a tengerbe, amíg meg
nem számolom, hány csepp van benne.

- Rendben van - mondta a király -, erre jól megfeleltél. Lássuk,
megfelelsz-e a második kérdésemre is. Meg tudod-e mondani, hány csillag
van az égen?

- Uram királyom, megmondom, csak előbb adass egy ív papirost. Hozták a
király tollnokai máris a papirost. Kuncogva nyújtották át a fiúnak, azt
hitték, azon akarja kiszámolni, hány csillag van az égen. A fiú azonban
semmit nem számolt, hanem fogta a papirost, és telerajzolta parányi
fekete pontokkal.

Annyi pontot pötyögtetett rá, hogy aki látta, nyomban káprázni kezdett
tőle a szeme.

Mikor elkészült a rajzolással, átnyújtotta a papírlapot a királynak.

- Annyi csillag van az égen, ahány pont a papíron, csak össze kell
számolni.

Most aztán megnyúlt ám a tollnokok képe is; megijedtek, hogy a király
még utóbb velük számláltatja meg a pontocskákat.

A királynak pedig egyre jobban megtetszett a talpraesett pásztorfiú. Már
egészen kedvtelve nézegette, mikor föladta a harmadik kérdést:

- Még csak azt mondd meg, fiam, hány percből áll az örökkévalóság. A
fiú egy kicsit gondolkodott, aztán így felelt:

- Messze Pomerániában emelkedik a híres Gyémánt-hegy, akkora, hogy
belefárad az ember, mire körüljárja. Arra a hegyre minden századik
esztendőben leszáll egy parányi madárka, és hozzáfeni a csőrét. Mikorra
az egész hegy elkopik ettől, akkorra telik le az első másodperc az
örökkévalóságból.

- Jól van - mondta a király -, megálltad a próbát, egy bölcs sem
felelhetett volna különbül. Mától fogva itt lesz a lakásod a palotámban,
és ezennel ország-világ előtt fiammá fogadlak.
