# author: Gebrüder Grimm
# source: tbc
# url: https://www.grimmstories.com/hu//grimm_mesek/a_bagoly
# note: copyright of translation tbc

## A bagoly 

Jó pár száz esztendővel ezelőtt, amikor még az emberek nem voltak olyan
okosak és minden hájjal megkentek, mint manapság, furcsa dolog történt
egy városkában. Éjnek idején egyszer egy nagyfajta bagoly - uhubagolynak
hívják - betévedt egy környékbeli erdőből az egyik polgárnak a csűrjébe.
Ott lepte meg a virradat.

Tudni való, hogy a bagoly éjszakai madár, nem lát jól a napvilágnál, nem
is szeret nappal mutatkozni, mert olyankor a többi szárnyas rettenetes
ricsajjal űzőbe szokta venni.

Nos hát ez a mi uhumadarunk sem merte elhagyni a csűrt, amelyikben éjjel
tanyázott; behúzódott az egyik sarokba, ott gubbasztott, ott várta, hogy
megint besötétedjék.

Reggel a szolgalegény bement a csűrbe szalmáért. Meglátta a sarokban a
nagy szürke madarat. Megijedt tőle, szaladt hanyatt-homlok a gazdájához,
és jelentette neki, hogy a csűrben egy szörnyeteg kuporog, amilyet ő még
életében sosem látott, forgatta a szemét, és olyan félelmetes a formája,
hogy aki a közelébe merészkedik, bizonyára minden teketória nélkül
bekapja.

- Ismerlek, jómadár! - mondta a gazda. - Egy rigót még valahogyan
megkergetsz, de ha már egy döglött kakas hever az utadban, előbb
hazaszaladsz a botodért, és csak úgy mersz a közelébe kerülni! No, majd
én megnézem azt a szörnyeteget - tette hozzá.

Nagy bátran lement a csűrbe, és körülnézett. Hanem amikor a tulajdon
szemével is megpillantotta a riasztó jószágot, nem kisebb ijedelem fogta
el, mint az imént a szolgalegényt. Egyetlen hatalmas ugrással kint
termett a csűrből, rohant a szomszédjához, lélekszakadva esett be az
ajtaján, alig bírta kinyögni, mi baja.

- Egy veszedelmes vadállat ütött tanyát nálam... Sohasem láttam még
hozzá hasonlót... Ha kitör a csűrből, az egész város szörnyű
veszedelembe jut... Gyertek, segítsetek...

Föllármázták a környéket, zenebona támadt az utcákban, a polgárok
nyársat, vasvillát, kaszát, fejszét ragadtak, és elszántan a csűr felé
tódultak. Csakhamar megérkezett a tanács is, élén a polgármesterrel. A
piactéren csatarendbe álltak, aztán megindultak a csűr ellen. Óvatos
hadmozdulatokkal annak rendje és módja szerint körülvették, mint egy
ellenséges várat.

Akkor előállt egy eltökélt dalia, előreszegezte a nyársrudat, és halált
megvető bátorsággal behatolt a csűrbe.

Egy pillanatig néma csend volt, majd irtózatos ordítás harsant: a dalia
rohant ki a csűrből, elhajította a nyársat, és halotthalaványan rogyott
megrökönyödött társai karjába. Egy szó nem sok, annyit sem bírt
kinyögni.

- Eh, nyúlszívű! - mondta egy még nála is vakmerőbb pocakos hős, és
vasvillát szegezve, teljes terjedelmében benyomult az ellenség
hadiszállására.

Egy félperc múlva iszkolt ő is kifelé, mint akit kergetnek. Még hátra is
tekingetett, nem üldözik-e. Leroskadt a téren a kút mellett a kőpadra,
tenyerébe ejtette a fejét, úgy rebegte:

- Nem, ez aztán igazán nem tréfa!

Még egy vállalkozó akadt, de az se járt különben; nagy garral elindult,
aztán szégyenszemre megfutamodott.

Már-már úgy látszott, hogy nem a polgárok űzik ki a szörnyeteget a
csűrből, hanem a szörnyeteg őket a városukból. Végül azonban
jelentkezett egy nagy behemót ember, aki sokat forgott mindenféle
hadakban, és híres volt vitézi tetteiről.

- Mit gondoltok, elég, ha csak megbámuljátok az ellenséget? Komoly
munka ez, nem gyerekjáték! De látom, mindnyájan anyámasszony katonái
vagytok; mind féltek, hogy beletörik a fogatok ebbe a kemény dióba!

- Jó, jó - mondták neki a polgártársai -, elismerjük, hogy te vagy a
legnagyobb vitéz a városban; segíts hát rajtunk!

- Hozzátok ide a fegyverzetemet! - rendelkezett a nagy hős.

Páncélt öltött, kardot kötött, dárdát fogott. A többiek áhítattal
figyelték s készülődését, magasztalták a bátorságár, aggódtak az
életéért. Aztán önkéntes jelentkezők odakúsztak a csűrhöz, és elszántan
kitárták a kapuját.

Elképedt, megdöbbent moraj hangzott: ott ült a bagoly a szemük előtt a
csűr közepén, a magasban; elunta magát a sarokban, és rátelepedett az
egyik keresztgerendára, onnét hunyorgott vaksin lefelé.

- Hamar ide a létrát! - adta ki a parancsot a hős férfiú.

Hoztak is nyomban egy éktelenül hosszú lajtorját. Azt a vitéz
nekitámasztotta a gerendának, és elkezdett fokról fokra fölfelé mászni.

Odakint egyszeriben elragadta a nézőket a lelkesedés. Éljeneztek,
hurráztak, biztatták a páncélos vitézt, viselkedjék igazi hőshöz illően,
mutassa meg, hogy helyén a szíve, mentse meg a város becsületét.

A baglyot egészen megvadította a lenti sokadalom meg a nagy zsivajgás.
Látta, hogy valamiféle ismeretlen óriás közeledik felé a levegőben, de
zavarában nem tudta, merre meneküljön. Ijedtében kimeresztette a szemét,
fölborzolta a tollát, csattogtatta a csőrét, és rekedtén rikoltozni
kezdett:

- Szúrd le! Szúrd le! - kiáltozta lent a tömeg.

- Bezzeg nem ordítoznátok így, ha ti volnátok a helyemben! - szólt
vissza bosszúsan a hős.

Már nem volt messze a bagolytól. Megtorpant, topogott, izgett-mozgott a
páncéljában, de mert mégsem akart szégyenben maradni annyi ember szeme
láttára, összeszedte magát, és még egy fokkal feljebb hágott.

A bagoly még nála is jobban félt. Még jobban kimeresztette a szemét, és
kétségbeesésében még rémültebben elrikkantotta magát: - Uhu!

Ez már a mi bajnokunknak is sok volt! Tetőtől talpig reszketni kezdett,
nem volt se holt, se élő, azt sem tudta, hogyan jutott le a létráról.

Ha már ő is így járt, hogy is akadt volna ezután vállalkozó, aki az
életét kockáztatni merte volna!

- Ez a szörnyeteg éppen csak ráfújt a város legerősebb emberére, máris
semmivé tette! - mondták. - Nincs az a halandó, akivel el ne bánnék!
Tanakodni kezdtek, hogyan mentsék meg a várost a végveszedelemtől.
Sokáig tanácskoztak, mert úgy látszott, nincs mentség, el kell
készülniök a pusztulásra. Akkor azonban a polgármesternek mentő ötlete
támadt.

- Én azt javaslom, fizessük meg a város pénztárából a gazdának a csűre
árát gabonástul, szalmástul-szénástul, nehogy károsodás érje, aztán
gyújtsuk föl ezt az átkozott épületet; ha porig ég, a szörnyeteg is
megég benne, és így senkinek sem vész oda az élete érte. Ilyenkor nincs
helye a takarékosságnak. Ha fukarkodnánk, csak pórul járnánk!

Egyhangúlag, nagy lelkesedéssel el is fogadták nyomban a javaslatot. A
csűrt meggyújtották mind a négy sarkán. Csakhamar lángba borult, és a
bagoly nyomorultul benne égett. Így szabadultak meg a szörnyetegtől.

Aki nem hiszi, járjon utána.
