# author: Gebrüder Grimm
# source: tbc
# url: https://www.grimmstories.com/hu//grimm_mesek/a_libapasztorlany_a_kutnal
# note: copyright of translation tbc

## A libapásztorlány a kútnál 

Hol volt, hol nem volt, messze földön, réges-régen volt egy vénséges vén
anyóka. Kint élt a hegyek közt a kunyhóban, egy tisztásnak a szélén, egy
falka libával. A tisztás körül rengeteg nagy erdő sötétlett. Az anyóka
minden áldott reggel fogta a botját, és kibicegett a vadonba. Ott aztán
nekilátott a munkájának: vadkörtét, vadalmát, galagonyát szedett, füvet
tépett a libuskáinak, s olyan fürgén mozgott, hogy az éveitől igazán nem
várt volna ilyen élénkséget az ember. Mikor megelégelte a napi
zsákmányt, kendőbe kötötte, kosárba rakta, hátára vette, karjára fűzte
és hazacipelte. Aki csak látta, megszánta, úgy meggörnyedt a kis öreg a
teher alatt; botladozott, ingadozott vele, de azért mindig szerencsésen
hazaért a kunyhójába.

Ha találkozott valakivel, barátságosan ráköszönt:

- Jó napot, gazduram! Ugye, milyen szép időnk van? Látja, cepelem a
füvet; de hát mindenkinek megvan a maga terhe...

A környékbeliek azonban nem szívesen ereszkedtek szóba vele. Ha csak
tehették, kitértek az útjából, s apák-anyák mindig figyelmeztették a
gyerekeiket:

- Óvakodjatok ettől a vénasszonytól, sok van a füle mögött; nem jótét
lélek ez, hanem boszorkány!

Egy szép nyári reggelen egy nyalka ifjú haladt át az erdőn. A nap nemrég
kelt föl a hegy mögül, sugarai ferdén tűztek át a lombon, kis szél
rebbent néha, megremegtette a leveleket, a virágok úgy kéklettek, mintha
egyenest a kéklő égből hullottak volna a sokéves avarba, a madarak pedig
oly vígan daloltak, hogy szinte repesett tőle az ember szíve. Az ifjúnak
eddig még senki nem akadt az útjába; de most, ahogy föltekintett, egy
öregasszonyt pillantott meg: ott térdepelt nem messze a földön és a gyér
erdei füvet sarlózgatta. Már egész kis petrence szénát kötött be a
kendőjébe, a kendő mellett pedig két kosárka állt, tele vadalmával,
vadkörtével.

Az ifjú odament hozzá, és megszólította:

- Ej, anyókám, hogyan bírod el azt a sok mindent?

- El kell bírnom, kedves uram - felelte az anyóka -, gazdag ember
gyerekének nem kell cepekednie, hanem a paraszttal úgy áll a dolog,
hogy:

Ne tekintsen hátra,
ha púpos a háta.

Nem segítenél nekem? - tette hozzá, mikor látta, hogy az ifjú ott marad
mellette. - Neked még egyenes a hátad, könnyen jár a lábad: meg sem
érzed. Meg aztán nincs is messze ide a házam, ott áll túl a hegyen a
tisztáson.

Az ifjú megszánta az öregasszonyt.

- Igaz, hogy az én apám nem paraszt - mondta -, de meg akarom mutatni
neked, hogy nemcsak a parasztok bírják a terhet, add ide a batyudat,
elviszem szívesen.

- Megköszönném, ha megtennéd - felelte az öreg. - Igaz, több mint: egy
óra járásnyi az út, de hát mit számít az neked! Azt a kevés vadkörtét
meg vadalmát is hozzad!

Az ifjúnak szöget ütött a fejébe ez az egy óra járás, de többé nem
szabadulhatott: a vénasszony máris a hátára kötötte a kendőt, s a
karjára akasztotta a kosarakat.

- Ugye, hogy egészen könnyű? - mondta.

- Könnyűnek éppen nem könnyű - felelte keserves képpel az ifjú -, a
batyu olyan nehéz, mintha csupa terméskővel volna tele, az alma meg a
körte pedig olyan súlyos, mintha ólomból volna.

Legszívesebben letette volna az egészet, de az öregasszony nem hagyta.

- Lám csak - gúnyolódott -, az ifiúrnak nem fűlik a foga hozzá, én,
szegény öregasszony meg hányszor elvittem már! Könnyen áll náluk a szép
szó, de ha valóra is kell váltani, bezzeg oda a virtus! Mit állsz, mit
tétovázol itt? Szedd a lábad szaporán, ezt a batyut ugyan le nem
akasztják többé a hátadról!

Amíg síkon haladtak, még csak megjárta, de amikor a kaptatóra értek, s a
kövek egyszerre görögni kezdte a lába nyomán, mintha megelevenedtek
volna, az ifjú úgy érezte, lassan elhagyja az ereje. Homlokára kiült a
verejték, s hol hidegen, hol forrón csorgott le az arcán.

- Anyókám, nem bírom tovább, hadd pihenjek egyet! - mondta.

- Itt ugyan nem - felelte az öreg -, majd ha megérkeztünk, kipihenheted
magad, de most nincs megállás, gyerünk tovább! Ki tudja, mire lesz ez
még jó.

- Szemtelen vagy, anyóka! - mondta az ifjú, és le akarta dobni a
batyut, de hiába küszködött vele: úgy rátapadt a hátára, mintha odanőtt
volna. Forgolódott, nyújtózkodott, de nem tudott megszabadulni tőle. A
vénasszony meg kacagott rajta, és vidáman ugrándozott a botja körül.

- Ne bosszankodjál, kedves úrfi - mondta -, belepirulsz, mint a
pulykakakas. Vidd csak békén a batyudat; ha hazaértünk, jó borravalót
kapsz tőlem.

Mit tehetett mást? Beletörődött a sorsába, és türelmesen vánszorgott a
vénség után. Az egyre fürgébb lett, ő meg egyre ernyedtebb a terhe
alatt. A vénasszony egyszerre csak szökkent egyet, fölugrott a batyu
tetejébe, és elhelyezkedett odafönt; akármilyen szikár volt is, többet
nyomott, mint a legkövérebb parasztmenyecske. Az ifjúnak rogyadozott a
térde, de mihelyt megállt, az öreg egy vesszővel meg egy köteg csalánnal
tüstént rásózott a lábára. Nyöszörögve kapaszkodott föl szegény ifjú a
hegyre, s éppen akkor ért oda a vénasszony házához, mikor már-már
összeesett.

A libák, ahogy meglátták az öreget, meglibbentették a szárnyukat,
kinyújtották a nyakukat, és csapkodva elébe repültek.

- Gigágá! Gigágá! - kiabálták.

A falka mögött egy éltesebb nőszemély baktatott vesszővel kezében; erős,
nagy darab lány volt, de rusnya, mint a sötét éjszaka.

- Anyókám, csak nem történt valami bajod, hogy olyan sokáig
elmaradtál? - kérdezte.

- Sose aggódj, édes lányom - felelte az öreg -, semmi baj nem történt
velem; ellenkezőleg, ez a kedves úr idáig hozta a batyumat, és képzeld,
mikor elfáradtam, még jómagamat is fölvett a tetejébe! Nem is volt
hosszú az út, végig jókedvünk volt, s tréfálkoztunk egymással.

Végre lehuppant az öreg, s levette az ifjú hátáról a batyut, a karjáról
meg a kosarakat, barátságosan végignézett rajta, és azt mondta:

- No, most ülj le az ajtó mellé a padkára, és pihend ki magad. Jól
megszolgáltad a béredet, nem is maradok adósod.

Aztán a libapásztorlányhoz fordult:

- Menj be, lányom, a házba; nem illik, hogy magad maradj ilyen csinos
legénnyel; ne öntsünk olajat a tűzre: még a végén beléd talál habarodni.

Az ifjú nem tudta, sírjon-e a tréfán, vagy nevessen. "Ezért ugyan akkor
sem dobbanna meg a szívem, ha harminc esztendővel fiatalabb volna a
szentem" - gondolta.

Az öregasszony közben úgy becézgette úgy simogatta a libáit, mintha
édesgyermekei volnának, aztán bement a lányával a házba. Az ifjú
elnyújtózott a padkán egy vadalmafa alatt. Szelíd és langyos volt a
levegő; körös-körül kakukkfüves pázsit zöldellt, vasfű is kékellett a
szélén meg a zöldben egy-egy fehér margaréta. Tiszta vizű patak szelte
át a mezőt, meg-megvillant habjain a napfény. A libák föl-alá jártak a
parton, vagy besétáltak a vízbe, és el-elringatóztak a hullámokon.

- Szép itt - mondta az ifjú -, de énnekem leragad a szemem a
fáradtságtól, alszom egyet.

De alig aludt egy keveset, jött az anyóka, és fölrázta.

- Kelj föl - mondta -, itt nem maradhatsz! Igaz, jól megkínoztalak, de
azért az életed mégse ment rá. Most kiadom a béredet. Aranyra, ezüstre
nincs szükséged; valami mást kapsz helyette.

Azzal egy kis szelencét nyomott az ifjú kezébe.

Egyetlen darab smaragdból volt a szelence, s olyan mélyzölden fénylett,
mint egy csodálatos tengervízcsepp.

- Jól őrizd meg - tette hozzá az öreg -, szerencsét hoz!

Az ifjú megköszönte az ajándékot, és nyomban útnak is indult, mert újra
friss erőben érezte magát. A libapásztorlányra még csak oda se
pillantott búcsúzóul. Már messzire járt, de még mindig hallotta a fehér
ludak vidám gágogását.

Három napig bolyongott a rengetegben, míg végre kijutott belőle. Utána
nemsokára egy nagy városba ért. Nem ismert ott senkit az égvilágon; azt
gondolta, legjobb lesz, ha jelentkezik a királynál.

Bevezették a palotába, ott fogadta a királyi pár a trónteremben. Az ifjú
fél térdre ereszkedett a királyné előtt, és hódolata jeléül átnyújtotta
neki a smaragdszelencét.

A királyné kegyesen bólintott, mosolyogva vette át az ajándékot, de
ahogy kinyitotta a szelencét, és belenézett, felsikoltott, és
összerogyott, mintha meghalt volna.

A testőrök azt hitték, az ifjú művelt valami gonoszságot, talán mérget
adott a királynénak; előrohantak, megragadták, és tömlöcbe akarták
vetni. A királyné azonban fölnyitotta a szemét, bágyadtan intett egyet,
s azt mondta:

- Azonnal engedjétek szabadon ezt az ifjút! Mindenki menjen ki a
teremből; négyszemközt akarok beszélni vele!

Mikor magukra maradtak, a királyné keservesen sírni kezdett.

- Mit ér nekem a hatalom és a pompa, ha gyásszal-gonddal virrad rám
minden áldott reggel? - sóhajtotta. - Hallgasd meg egy szerencsétlen
édesanya sorsát!

És elmondta az ifjúnak a következő történetet:

Három lánya volt a királynénak. Szép volt mind a három, de a legkisebbik
olyan gyönyörű, hogy az egész országból csodájára jártak. Fehér volt a
bőre, mint a hó, rózsaszín az arca, mint az almafavirág, a haja pedig
olyan, mint a napfény aranyzuhataga. Ha sírva fakadt, nem könny hullott
a szeméből, hanem csupa igazgyöngy.

Mikor a legkisebbik királylány betöltötte tizenötödik évét, a király
trónja elé idézte a lányait.

- Édes gyermekeim - mondta -, az ember sosem tudhatja, mikor köszönt rá
az utolsó órája. Ezért jobb, ha idejében elrendezzük a dolgainkat. Azért
hívattalak benneteket magamhoz hogy megszabjam, ki mit kap holtom után a
vagyonomból. Tudom, mind a hárman szerettek; mégis úgy határoztam, azé
legyen a legdúsabb örökség, aki hármotok közül a legjobban szeret.

Mind a hárman azt felelték:

- Én szeretlek a legjobban, édesapám!

- Nem tudnátok valahogy megmagyarázni a szereteteteket? - kérdezte a
király. - Akkor jobban látnám, ki mit érez, ki hogyan gondolja a dolgát.

- Úgy szeretlek, mint a legédesebb cukrot - mondta a legidősebb lány.

- Én pedig úgy, mint a legeslegszebb ruhát! - szólt a középső.

A legkisebb azonban csak hallgatott.

- Hát te, édes gyermekem - faggatta a király -, hogyan szeretsz engem?

A lány lesütötte a szemét, s halkan azt felelte:

- Én nem tudom semmihez hasonlítani a szeretetemet.

Apja azonban váltig unszolta, hogy valamit neki is kell mondania. A
lányka gondolkodott egy ideig, aztán így szólt:

- Só nélkül a legjobb étel sem ízlik. Én úgy szeretem édesapámat, mint
a sót.

Mikor a király ezt meghallotta, elfutotta a méreg.

- No, ha úgy szeretsz, mint a hitvány, értéktelen sót, akkor a jutalmad
is só legyen érte!

Fölosztotta a birodalmát a két nagyobbik lánya közt, a legkisebbiknek
pedig egy zsák sót köttetett a nyakába, és két szolgálóval kivezettette
az erdőbe, hogy ott pusztuljon a vadak közt.

Mindenki esedezett, könyörgött érte, de a király haragját nem lehetett
megengesztelni. Szegény kis királylány keservesen sírt, amikor meg
kellett válnia szüleitől és a testvéreitől. Amerre ment végig az egész
utat gyöngyszemek borították; az a rengeteg gyöngy mind az ő síró
szeméből hullott.

A király csakhamar megbánta szigorúságát. Átkutatta lánya után az egész
erdőt, de hiába senki nem akadt a nyomára. Talán éhen veszett, talán a
vadállatok falták fel; egy bizonyos: amióta elment, még a hírét sem
hallotta senki.

Ezt a történetet mesélte el a szomorú királyné az ifjúnak. Mikor idáig
ért az elbeszélésében, hosszan eltűnődött, mélyet sóhajtott, aztán így
folytatta:

- Igen, így van: hosszú évek óta nem tudok róla a világon semmit. És
most, ahogy fölnyitottam a smaragdszelencét, egy gyöngyszemet találtam
benne éppen olyat, mint amilyeneket ő sírt bánatában. Elgondolhatod,
hogy fölindult a szívem! Mondd meg hát nékem, hogyan jutottál ahhoz a
gyöngyhöz.

Az ifjú erre elmondta a királynénak, hogy a szelencét az erdei anyótól
kapta, aki minden bizonnyal boszorkány; a királylányról pedig életében
most hallott először, és eddig sem vele nem találkozott, sem
olyasvalakivel, aki csak halványan is hasonlítana hozzá.

A király meg a királyné azonban föltették magukban, hogy fölkeresik az
erdei anyókát; azt gondolták, ahonnét ez a gyöngy származik, ott a
lányuk felől is hírt kell hallaniuk.

Az öreganyó pedig ott ült a házában a rokkája mellett, és csöndesen
fonogatott. Sötét volt már, egy kevéske forgács parázslott a tűzhelyen,
az adott némi gyér világosságot. Odakünn egyszeriben megélénkült a
világ: a libák jöttek haza a mezőről harsány gágogással. Aztán nemsokára
belépett a szobába a libapásztorlány is. De az öregasszony éppen csak
odabiccentett neki. A lány leült melléje hajtani kezdte a rokka kerekét,
és olyan fürgén fonta a fonalat, akár egy fiatal lányka: Két órán át
ültek így egymás mellett, és egy árva szó nem sok, annyit sem beszéltek.
Akkor valami koccant az ablakon, és egy tüzes szempár tekintett be: egy
éjjeli bagoly ült az ablakban, és háromszor azt kiáltotta: "uhu." Az
öregasszony fölnézett egy pillanatra, és így szólt:

- Ideje, lánykám, hogy a dolgod után nézz.

A lány fölállt és kiment. Átvágott a mezőn, mind tovább és tovább ment
lefelé a völgybe, amíg csak egy kúthoz nem ért. Három öreg tölgyfa
silbakolt a kút mellett. A telihold lassan szállt a hegy fölé; olyan
fényesen világolt, hogy a gombostűt is meg lehetett volna lelni a
fényénél. A lány lehúzta arcáról a bőrt, a kút fölé hajolt, és mosakodni
kezdett. Amikor elkészült. belemártotta a vízbe a bőrt is, aztán
kiterítette a selymes pázsitra, hogy megszáradjon a holdfényen.

De hogy megváltozott a lány, milyen gyönyörűségesen szép lett! Ahogy a
szürke varkocs lekerült a fejéről, szőke haja kibomlott, úgy omlott le
aranyzuhatagban mint egy köteg napsugár, s talpig beborította, akár egy
aranypalást. Csak a szeme csillogott ki az omló aranyból, mint a páros
csillag, és csak a két orcája ragyogott olyan hamvas rózsaszínben, mint
az almafavirág.

De a gyönyörű lány nagyon szomorú volt. Leült, és keserves sírásra
fakadt. Egymás után perdültek ki a könnycseppek a szeméből,
végigperegtek hosszú haján, lehullottak a földre. Így üldögélt ott, és
ki tudja, meddig elüldögélt volna, ha a közelben meg nem reccsen az ág,
és meg nem bolydul a fa lombja. Erre felszökkent, mint a szarvasünő, ha
puskalövést hall. A holdat éppen fekete felhő takarta el. A lány
egyetlen szempillantás alatt belebújt a régi bőrébe. Eltűnt a szépsége,
kialudt a fényessége, mint mikor a szél hirtelen kioltja a lámpavilágot.

Remegett, mint a nyárfalevél, úgy szaladt haza. Az öregasszony a kunyhó
ajtajában várta, s amikor a lány el akarta mesélni neki, mi történt,
barátságosan rámosolygott, és azt mondta:

- Mindent tudok.

Bevezette a szobába, s egy marék forgácsot vetett a parázsra. De nem ült
vissza a rokkához, hanem söprűt fogott, és elkezdett söprögetni,
tisztogatni.

- Tisztaságnak, rendnek kell itt lenni! - mondta.

- De kedves anyácskám - kérdezte a lány -, mi jut eszedbe, hogy éjnek
idején, ebben az órában látsz neki a munkának?

- Tudod te, milyen óra ez az óra? - mondta az öregasszony.

A lány rácsodálkozott, nem értette a kérdést.

- Éjfél nincs még, de tizenegy elmúlt már - felelte.

- Arra nem gondolsz, hogy éppen most három esztendeje kerültél hozzám?
Letelt az időd, nem maradhatunk tovább együtt.

A lány megrettent.

- Jaj, anyácskám - mondta -, hát el akarsz kergetni? Hová, merre
menjek? Kihez fordulhatnék, hiszen se otthonom, se barátom. Mindig
engedelmes lányod voltam, mindig mindenben a kedvedet kerestem. Sosem
volt panaszod rám, és most mégis világgá zavarnál?

Az öregasszony csak mosolygott magában, de nem akarta megmondani a
lánynak, hogy mi vár rá.

- Nekem nincs itt többé maradásom - szólt -, de azt akarom, ha
kiköltözöm innét, tisztán, rendben maradjon a ház utánam.

Söprögetett egy ideig, aztán azt mondta:

- Magad miatt ne aggódjál, találsz majd fedelet a fejed fölé meg
helyet, ahol ellakhatol. A bérrel sem leszel elégedetlen, amit majd
tőlem kapsz.

- De áruld el, kérlek, mire készülünk! - faggatta a lány.

- Mondom neked, hogy ne háborgass a munkámban! Többet egy szót sem
akarok hallani. Eredj a kamrádba, vesd le a bőrödet, vedd fel a
selyemruhádat, amelyik akkor volt rajtad, amikor idekerültél, és várj
türelemmel, amíg szólítlak.

A király, a királyné meg az ifjú pedig útnak indultak, hogy fölkeressék
a tisztáson az anyókát. Amikor rájuk esteledett, a sötétben az ifjú
valahogyan elszakadt a királyéktól, és egymaga folytatta útját. Másnap a
sűrűben egy gyalogösvényre akadt. Úgy rémlett neki, mintha már járt
volna rajta; azon ment hát tovább, míg újra be nem állt a sötétség.
Akkor felmászott egy fára, hogy majd ott tölti az éjszakát. Ahogy
feljött a hold, és megvilágította a környéket, egyszerre csak
észrevette, hogy valaki jön lefelé a lejtőn. Nem volt ugyan vessző a
kezében, mégis ráismert a libapásztorlányra, akit az öreganyó házánál
látott.

"Ohó - gondolta -, ihol jön a kis boszorka! Akkor a nagynak is itt kell
lennie valahol a környéken!"

De hogy elámult, amikor a lány a kúthoz lépett, s aranyhaja leomlott,
beborította tetőtől talpig, csak a szeme csillogott ki az aranyos
palástból, mint a páros csillag, és csak a két orcája ragyogott olyan
hamvas rózsaszínben mint az almafavirág. Ilyen gyönyörűt még életében
sosem látott.

Ámulatában még a lélegzetét is visszafojtotta; kinyújtotta a nyakát,
kimeresztette a szemét, s úgy lesett ki a lombból, mint akit
megbűvöltek. Hanem a nagy csodálkozásban elfeledkezett magáról:
túlságosan előrehajolt, úgyhogy megreccsent alatta az ág, és megrebbent
a lomb.

A lány abban a pillanatban magára rántotta a bőrét, s elfutott, mint a
riadt szarvasünő. A holdat éppen felhő takarta, így hát egykettőre
eltűnt az ifjú szeme elől.

Az ifjú egyszeriben magához tért a bűvöletből. Egyetlen szempillantás
alatt lent termett a fáról, és gyors léptekkel a lány után iramodott.
Csakhamar két homályos alakot pillantott meg maga előtt egy tisztáson.

A király volt meg a királyné; meglátták messziről a kunyhó ablakából a
világosságot, és arrafelé igyekeztek.

Az ifjú elmesélte nekik, mit látott a kútnál, s azok most már nem is
kételkedtek benne, hogy az elveszett lányukat leste meg.

Örvendezve siettek tovább, és csakhamar odaértek a házikóhoz. Körülötte
ott gubbasztottak a fehér libák, szárnyuk alá dugták a fejüket, és
aludtak.

A királyék benéztek az ablakon. Az öregasszony csendesen ült a rokkája
mellett, és font, font; néha bólogatott hozzá, de nem tekintett föl. A
szobában ragyogó tisztaság volt, mintha nem is emberek laknának benne,
hanem manók vagy tündérek akiknek egy árva porszem sem tapad a talpukra.

A lányt azonban sehol sem látták.

Egy ideig ott leskelődtek az ablakban, aztán megemberelték magukat, és
halkan bekopogtattak. Az öregasszony, mintha várta volna őket,
barátságosan kikiáltott:

- Csak tessék, tessék, már megismerlek benneteket!

Mikor beléptek, így szólt hozzájuk:

- Megtakaríthattátok volna a nagy utat, ha ezt a derék jó lányt nem
taszítjátok el magatoktól igazságtalanul három esztendővel ezelőtt.
Szerencsére egyéb baja nem lett, mint hogy három évig libát őrzött. Nem
tanult azalatt semmi rosszat és sértetlenül megőrizte ártatlan szívét.
Ti pedig eléggé megbűnhődtetek az aggodalommal, amit kiálltatok miatta.

Azzal a kamrához ment és bekiáltott:

- Gyere csak ki, lánykám!

Az ajtó kinyílt, s kilépett a királylány selyemruhájában, aranyhajával,
almavirágorcájával, és olyan volt, mintha egy angyal szállt volna le az
égből.

Odalépett apjához anyjához, a nyakukba borult, megcsókolta őket; és
mindannyian sírva fakadtak örömükben. Az ifjú ott állt mellettük, s
ahogy a lány megpillantotta őt, egyszeriben elpirult, piros lett, mint a
pünkösdi rózsa, maga sem tudta, miért.

Akkor a király azt mondta:

- Édes lányom, az országomat elosztottam, mit adjak neked?

- Nem kell neki semmi - szólt az öreganyó -, nekiadom a rengeteg
gyöngyöt, amit értetek sírt; szebbeket a tenger fenekén sem találhatni,
és többet érnek, mint a ti egész birodalmatok. A szolgálata fejében
pedig megkapja a házacskámat.

S ezzel az öreg elenyészett a szemük elől. Valami csikordult, valami
zörrent a falakban; ahogy körülnéztek, pompás palotában álltak, előttük
terített királyi asztal, s föl-le futkostak az inasok, szolgák.

Van még tovább is a mese, de öreganyámnak, akitől hallottam, gyönge volt
már az emlékezete, s elfelejtette a többit. Gondolom, az ifjú meg a
királylány összeházasodtak, s ott éltek boldogan a palotában, míg meg
nem haltak. Azt már nem tudom ilyen biztosan, hogy a hófehér libák,
amelyeket a háznál tartottak, megannyi leány voltak-e, akiket az öreg
magához vett; s azt sem, vajon visszaváltoztak-e emberré, s ott
maradtak-e udvarhölgyi szolgálatban az ifjú királyné mellett. Ezt,
mondom, nem tudom biztosan, csak úgy gyanítom. Az azonban színigaz, hogy
az öreganyó nem boszorka volt, ahogyan a népek hitték róla, hanem
jóságos tündér. Ö állhatott már a királylány bölcsőjénél is, ő adhatta
neki a tehetséget, hogy ha sír, csupa merő gyöngyszemet sírjon. Manapság
már nem fordul elő ilyesmi, mert hiszen ha a könny gyönggyé válnék, a
világ tenger sok szegénye mind meggazdagodnék.
