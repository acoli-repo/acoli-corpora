# author: Gebrüder Grimm
# source: tbc
# url: https://www.grimmstories.com/hu//grimm_mesek/bekakiraly_es_vashenrik
# note: copyright of translation tbc

## Békakirály és Vashenrik 

Élt egyszer egy király; annak a legkisebbik lánya olyan szép volt, hogy
még a nap is elcsodálkozott, ha rásütött, pedig az már látott
egyet-mást, mióta fent jár az égen.
A királyi palotától nem messze egy rengeteg nagy erdő sötétlett; sűrű
lombos kerek hársfák álltak a szélén, a legvénebb, legterebélyesebb
hársfa alatt pedig volt egy kút. Ha nagyon meleg volt, a királylány
kisétált az erdőszélre leült a kút kávájára, úgy pihent a mélyből áradó
hűvösségben. Volt úgy, hogy elunta magát; ilyenkor fogta az
aranygolyócskáját, földobta meg elkapta, ez volt a legkedvesebb játéka.
Történt egyszer, egy szép nyári napon, hogy amint így játszadozott, túl
magasra találta dobni a golyót; nem tudta elkapni, a fényes aranygömb
leesett a földre legurult a kis lejtőn, be egy lyukba, azon át a kútba.
A királylány már csak a loccsanását hallotta, ahogy elmerült a vízben.
Ijedten hajolt át a káván, de hiába: a kút olyan mély volt, le se
lehetett látni a fenekére. Egy ideig csak nézett, nézett a fekete
semmibe, aztán nagy búsan leült egy kőpadra, szeméből kibuggyant a
könny, egyre hangosabban sírt-rítt, sehogyan sem tudott
megvigasztalódni.
Hát ahogy ott sírdogál, egyszer csak azt mondja valaki:
- Mit búslakodol, szép királykisasszony? Olyan keservesen zokogsz, a
kőszikla is meglágyulna tőle!
A királylány körülnézett, kereste honnét jő a hang, de senkit nem
látott. Hanem amint így kémlelődik, észreveszi, hogy egy csúnya, kövér
béka mászik ki a kút repedezett kövei közül.
- Csak nem te szólítottál meg, öreg sárdagasztó? - kérdezte
csodálkozva.
- De bizony én! - felelte a béka. - Azt tudakoltam, milyen bánat nyomja
a szívedet.
- Úgyse tudsz te azon segíteni! - sóhajtotta a királylány. - Beleesett
az aranygolyócskám a kútba, azt siratom.
- No, csak csendesedjél; inkább azt mondd meg, mit adnál nekem, ha
visszahoznám a játékodat.
- Amit csak akarsz: királyi ruhámat, gyöngyömet-gyémántomat, még az
aranykoronát is a fejemről!
- Nem kell nekem sem a ruhád, sem gyöngyöd-gyémántod, sem az aranykorona
a fejedről. Csak egyet kívánok: hadd legyek a játszópajtásod; ültess
asztalodhoz, etess tányérodból, itass poharadból, altass az ágyadban; ha
ezt megígéred, leszállok a kútba, fölhozom az aranygolyócskádat.
- Mind megteszem, amit kívánsz, csak hozd vissza a golyómat! - mondta
örvendezve a királylány magában azonban ezt gondolta: "Ugyan mit fecseg
ez a buta béka! Csak nem képzeli komolyan a dolgot? Hogy lehetne
pajtásom, ha egyszer odalent kuruttyol a vízben?"
A béka pedig, amint az ígéretet megkapta, lebukott a kútba, s alighogy a
királylány a gondolata végére ért, máris előbukkant; szájában az
arany-golyóval; odatotyogott vele a gyepre, és a lány elé gurította:
Annak nagyot dobbant a szíve az örömtől, amint kedves játékát
viszontlátta; fölkapta, és elszaladt vele, ügyet se vetett többet a
békára. Az nagy brekegéssel kiáltott utána:
- Várj csak! Várj csak! Vegyél az öledbe; én nem tudok olyan gyorsan
futni, mint te!
De hiába hajtogatta, ahogy a torkán kifért, hogy "Kvakk! Kvakk!" meg
"Várj csak! Várj csak!" - a királylány dehogyis várta meg, örült, hogy
megszabadult tőle. Attól fogva, hogy hazaért, eszébe sem jutott többé a
csúnya jószág. Hanem másnap, mikor éppen ebédnél ültek, és a
királykisasszony jóízűen falatozgatott az aranytányérjából, egyszerre
csak valami furcsa placcsogás hallatszott odakint a márványlépcsőn,
pliccs-placcs, pliccs-placcs, aztán - egypercnyi csend után -
kopogtattak az ebédlőterem ajtaján, és valaki azt kiáltotta:
- Kis királylány nyiss ajtót!
- Neked szólnak - mondta a király -, eredj, lányom, nézd meg, ki az.
A királylány nem szívesen mozdult a helyéről, de hát az édesapjának nem
mondhatott ellent. Kinyitotta egyarasznyira az ajtót, de nyomban be is
csapta, és halotthalványan szaladt vissza az asztal mellé.
- Mi az, édes lányom? - kérdezte a király. - Mitől ijedtél meg annyira?
Talán egy óriás van odakünn, és el akar rabolni?
- Jaj, dehogy, édesapám - felelte a királylány -, nem óriás az, csak egy
rusnya béka.
- És mit akar tőled az a béka?
Mit tehetett mást a királykisasszony? Elmondott mindent töviről hegyire:
hogy hogyan vesztette el az aranygolyóját, meg hogy mit ígért érte
cserébe a békának.
Mire végére ért a történetnek, a szeme tele lett könnyel, és úgy
rebegte:
- Jaj, ha én ezt tudtam volna! De sosem gondoltam, hogy kibúvik a
kútból, és utánam jön!
Akkor a béka megint kopogtatott, és másodszor is bekiáltott:

Kis királylány,
nyiss ajtót!
Elfeledted,
mit ígértél
tegnap künn a kút vizénél?
Kis királylány,
nyiss ajtót!
Én vagyok itt,
nem hallod?

Hogyne hallotta volna szegény! Hiszen éppen az volt a baja, hogy
hallotta. Hát még mikor az édesapja ráparancsolt:
- Amit megígértél, meg is kell tartanod! Menj, és engedd be!
A királylány ajtót nyitott, a béka meg nyomban beugrott, és a lány
nyomában egészen a székéig placcsogott. Ott leült és rákiáltott:
- Végy föl magad mellé!
A királykisasszony tétovázott, de a király megint rászólt:
- Ígéret szép szó ha megtartják, úgy jó!
Erre aztán, bárhogy utálkozott mit tehetett? - fölvette. Hanem a béka
nem érte be ennyivel: a székről fölkívánkozott az asztalra, mikor pedig
az asztalon ült, így szólt:
- Told közelebb a tányérodat, hogy egy tálból ehessünk, ahogy
megígérted.
Azzal jóízűen nekilátott a falatozásnak, nem sokat törődött vele, mit
szól hozzá a királylány. Evett a tányérjából, ivott a poharából, s mikor
már jóllakott, azt mondta:
- Ettem-ittam eleget, most aztán pihennék egyet. Vigyél a szobádba, vesd
meg nekem a selyemágyad, hadd aludjam.
A királylány sírva fakadt; úgy irtózott ettől a hideg békától, hozzá sem
mert nyúlni, és most belefektesse a szép habos ágyba! A király azonban
haragosan ráncolta a homlokát:
- Ha a bajban jó volt, ne vesd meg a baj múltán sem!
Szegény kis királylány megfogta két ujjával a békát, fölvitte a
szobájába, és letette a sarokba. Igen ám, de a béka megszólalt:
- Én is olyan kényelmesen akarok aludni, ahogyan ti alusztok, jó puha
ágyban, nem itt a sarokban.
Erre a királylány kénytelen-kelletlen felemelte a békát, és akárhogy is
irtózott tőle, ágyába fektette.
- Nesze rusnya jószág! De most aztán nyugton maradj!
A béka befeküdt a szép fehér selyemágyba. S abban a szempillantásban
híre-nyoma se volt többé békának; a királykisasszony egy takaros, szép
szemű, mosolygó királyfit látott maga előtt.
- Egy gonosz boszorkány békává varázsolt; te vagy az egyetlen a világon
aki megszabadíthatott a varázslattól - mondta. - Most aztán felelj:
állod-e, amit ígértél, elfogadsz-e pajtásodnak; nem is pajtásodnak, de
hites társadnak?
A királylány igent mondott. Még aznap este megtartották a lakodalmat, és
úgy határoztak, hogy másnap hazatérnek a királyfi országába.
Ahogy a nap fölkelt, fényes nyolclovas hintó gördült a palota elé, mind
a nyolc ló habfehér, arany a szerszámjuk, strucctollas csótár a fejükön;
hátul a hágcsón pedig ott állt a királyfi szolgája, a hűséges Henrik.
Ez a derék szolga úgy elbúsult, mikor a boszorkány békává varázsolta a
gazdáját, hogy hármas vaspántot kellett a szíve köré kovácsoltatnia,
nehogy szétrepedjen bánatában.
A hintó előállt, a hűséges Henrik besegítette az ifjú párt, aztán
visszakapaszkodott a hágcsóra, onnét tekingetett széjjel a vidéken, s
közben halkan fütyörészett, mert hát azt sem tudta, hová legyen
örömében, amiért a gazdája megszabadult a varázslatból.
Amint így mennek, egyszerre csak reccsenés hallik, mintha kettéroppant
volna valami. A királyfi hátrakiáltott:
Tengely törik, rúd szakad tán?
A hűséges Henrik meg azt felelte:

Egyiknek sincs baja, gazdám;
csak a szívem pántja pattan:
bánatomban rávonattam,
mikor a kút vizében
béka voltál a mélyben.

Még kétszer hallották útközben a reccsenést. A királyfi mind a kétszer
azt hitte, a kocsival történt valami baj.
Pedig csak a vaspántok pattantak le a hűséges Henrik szívéről.
