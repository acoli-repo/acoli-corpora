# author: Gebrüder Grimm
# source: tbc
# url: https://www.grimmstories.com/hu//grimm_mesek/az_orso_a_vetelo_meg_a_tu
# note: copyright of translation tbc

## Az orsó, a vetélő meg a tű 

Élt egyszer egy faluban egy szegény árva lány. Apja-anyja még kiskorában
meghalt; nem volt neki egyéb rokona, csak a keresztanyja. Az egymagában
éldegélt házacskájában a falu végén, és szövésből, fonásból, varrásból
tengette az életét. Magához vette a kis árvát, tisztességgel felnevelte,
és már korán munkára szoktatta.
Mikor a lányka tizenöt éves lett, az öregasszony hirtelen megbetegedett.
Érezte, hogy nem sok ideje van hátra; ágyához hívta hát a keresztlányát,
és így beszélt hozzá:
- Édes lányom, tudom, itt a végem. Neked adom a házacskámat, legalább
fedél lesz a fejed fölött, és rád hagyom az orsómat, a vetélőmet meg a
varrótűmet, azzal megkeresheted a kenyeredet.
Azzal megáldotta a lányt, még egyszer lelkére kötötte, legyen mindig
szorgalmas és jámbor, aztán lehunyta a szemét, és meghalt.
A keresztlánya megsiratta, illendően eltemette, és attól fogva egyedül
élt a faluvégi kis házban. Szorgalmasan dolgozott, szőtt, font,
varrogatott, s amit csak tett, azon mind megfogant az öregasszony
áldása. A kamrában mintha magától szaporodott volna a len, és
valahányszor egy-egy kendőt vagy szőnyeget szőtt, valahányszor egy-egy
inget megvarrt, mindjárt akadt rá vevő, és tisztességgel megadta az
árát. Így hát a lány sosem szenvedett ínséget, sőt még másoknak is
tudott juttatni valamicskét a magáéból.
Abban az időben történt, hogy a király fia végigjárta az országot, és
feleséget keresett magának. De mert szegényt nem volt szabad
választania, gazdagot meg ő nem akart választani, azt mondta:
- Azt veszem el, aki egyszerre a legszegényebb is, meg a leggazdagabb
is.
Útja során elért abba a faluba is, ahol az árva lány éldegélt. Szokása
szerint nyomban kérdezősködni kezdett, ki a leggazdagabb és ki a
legszegényebb lány a faluban. Először a leggazdagabbat nevezték meg
neki; a legszegényebb meg - mondták - egy kis házban lakik az alvégen.
A leggazdagabb lány már reggel óta kint ült a kapujukban. Felcicomázta
magát, kevélyen páváskodott, s amikor a királyfi odaért, fölkelt, elébe
ment, és illegve-billegve mélyet bókolt előtte. A királyfi éppen csak
végigmérte; nem szólt egy árva szót sem, meghúzta a kantárszárat, és
továbblovagolt. Poroszkált a szegény lány házacskája felé.
Bezzeg az nem lopta a napot a kapuban! Bent ült a szobában, és
szorgalmasan font, nem törődött semmi mással, csak a finom szállal meg a
pergő orsóval. Hanem azért egyszer mégis föltekintett, s akkor
észrevette, hogy a királyfi beles az ablakon. Mélyen, nagyon mélyen
elpirult, lesütötte a szemét, és szaporán font tovább. Hogy a szál
ezúttal elég sima lett-e, azt én nem tudom; csak annyit tudok, hogy a
lány addig fonta a fonalat, addig járatta az orsót, míg a királyfi el
nem lovagolt. Akkor aztán felállt a rokka mellől, kitárta a szoba
ablakát, s azt mondta:
- De nagy hőség van idebent!
És utánanézett a királyfinak, nézte, ameddig csak a fehér tollat látta,
amelyik a kalapján lengedezett.
Mikor már a toll is eltűnt a messzeségben, visszaült a rokkájához, és
tovább font. Egyszer csak eszébe ötlött egy réges-régi mondás, még a
keresztanyjától hallotta, az szerette munka közben hajtogatni. A lány
eltűnődött rajta; észre se vette, egyszer csak elkezdte dúdolni:

Orsóm, orsóm, menj ki szépen,
hozd ide a vőlegényem.

Az orsó abban a pillanatban ugrott egyet, és kiperdült az ablakon. A
lány elámult, odaszaladt az ablakhoz, s az orsója után nézett. Hát
látja: nagy vígan táncol tova a mezőn, és csillogó-villogó aranyszálat
gombolyít le maga után. Pergett, pergett, aztán hirtelen eltűnt a szeme
elől.
Több orsó nem volt a háznál; a lány nem tehetett jobbat, elővette a
vetélőt, leült a szövőszékhez, és szőni kezdett.
Míg a vetélő ide-oda járt a kifeszített szálak közt, és zizegve,
zümmögve szőtte a vásznat, az orsó egyre tovább pergett, árkon ugrott
át, bokrot szökött keresztül, s mire a szál a végére járt, utolérte a
királyfit. Az igen elcsodálkozott.
- Hát ez mi? - kiáltotta. - Csak nem az utat akarja mutatni nekem ez az
orsó?
Megfordította a lovát, és visszaügetett az aranyfonál mentén.
A lány pedig egyre a munkája mellett ült, s egyszerre csak dúdolni
kezdte a réges-régi kis dalt:

Vetélőcském, szőjél szépen,
hozd ide a vőlegényem.

A vetélő abban a pillanatban elpattant előle, kiugrott az ajtón, s ott a
küszöb előtt gyönyörű szőnyeget kezdett szőni, olyan szépet, hogy szebb
talán még nem is volt a világon. A két szélén rózsák, liliomok
díszelegtek, középütt aranymezőben zöld indák tekeregtek, köztük
nyulacskák ugrándoztak, őzikék kandikáltak, szarvasok szökelltek, az
ágakon meg tarka madarak ültek; egyéb sem hiányzott mint hogy nótázni
kezdjenek.
Megszökött hát a vetélő is. A lány mit tehetett mást? Elővette a tűjét,
s varrni kezdett. Közben pedig azt dúdolta:

Takaríts ki, tűcske, szépen,
mindjárt itt a vőlegényem.

A tű abban a pillanatban kiugrott a kezéből, s mint a villám, elkezdett
ide-oda cikázni a szobában. Mintha csak láthatatlan szellemek dolgoztak
volna a nyomában, ide villant, oda villant, s lám asztalra, padkára szép
zöld terítő borult, a székekre bársony feszült, az ablakon finom függöny
fehérlett. Az utolsó tűvillanáskor a lány kitekintett, és meglátta a
messzeségben a királyfi kalapján a forgó fehér tollát.
Jött, jött a királyfi, amerre az orsó az aranyfonállal az utat mutatta.
Odaért a házhoz, leszállt a lováról, bevonult a pompás szőnyegen a
szegényes kis házba; a szobában ott találta a lányt. Egyszerű volt a
ruhája, de úgy ragyogott benne, mint bokron a rózsa.
- Te vagy egyszerre a legszegényebb is, meg a leggazdagabb is - mondta a
királyfi -, gyere velem, légy a feleségem!
A lány egy árva szót sem szólt, csak mosolygott, és a kezét nyújtotta
feléje. A királyfi megcsókolta, kivezette a házból, nyergébe emelte, és
hazavitte a palotájába.
Megülték a lakodalmat az orsót a vetélőt és a tűt pedig elhelyezték a
királyi kincseskamrában. Ország-világ a csodájukra járt; ők pedig nagy
becsben tartották a kedves szerszámokat, amíg csak éltek.
