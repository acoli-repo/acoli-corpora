# author: Gebrüder Grimm
# source: tbc
# url: https://www.grimmstories.com/hu//grimm_mesek/teruljasztalka_aranyszamar_es_bujjkibunko
# note: copyright of translation tbc

## Terüljasztalka, Aranyszamár és Bujjkibunkó 

Volt egyszer egy szabó, annak három fia, de csak egyetlenegy kecskéje.
Ennek az egy kecskének a tején éltek mindannyian. Nagy becsben is
tartották, abrakját jól megadták, mindennap a zöld mezőre kihajtották.
Egyik nap az egyik fiú, másik nap a másik, sorjában. A legidősebbik egy
napon a temetőbe terelte, mert ott nőtt a legkövérebb fű. Szabadjára
hagyta, hadd ugráljon, hadd zabáljon. Este, mikor már ideje volt
hazatérni, megkérdezte tőle:
- No kecske, jóllaktál?
A kecske meg így felelt:

Jaj, a bendőm úgy tele,
Nem is férne több bele!
Mek-mek-mek!

- Akkor gyerünk haza - mondta a fiú, fogta a kötelet, hazavezette a
kecskét, és bekötötte az istállóba.
- Eleget evett a kecske? - kérdezte az öreg szabó.
- Hajaj - felelte a fiú -, a bendője úgy tele, nem is férne több bele!
De az öreg utána akart járni a dolognak, kiment az istállóba,
megsimogatta a kecskét, és megkérdezte:
- Jóllaktál, kedves kecském?
Mire a kecske:

Dehogy laktam, dehogy laktam!
Csak sírok közt ugrálhattam,
Egy falatra sem akadtam!
Mek-mek-mek!

- Mit hallok?! - hördült fel a szabó.
Szaladt egyenest a házba, elővette a fiát:
- Nem azt hazudtad nekem, hogy a kecske jóllakott, pedig egész nap az
éhkoppot nyeletted vele?
Azzal lekapta a fogasról a rőföt, s világgá kergette a fiát.
Másnap a középső testvéren volt a sor. Az talált egy helyet a kert alatt
a sövény mellett, ahol ritka jó fű nőtt; oda hajtotta a kényes jószágot,
egész nap legeltette, s este aztán ő is megkérdezte tőle:
- No, kecske, jóllaktál?
Az neki is csak úgy felett, mint előző nap a bátyjának:

Jaj, a bendőm úgy tele,
Nem is férne több bele!
Mek-mek-mek!

- Akkor gyerünk haza - mondta a fiú, fogta a kötelet, hazavezette a
jóllakott állatot, és bekötötte az istállóba.
- Eleget evett a kecske? - kérdezte az öreg szabó.
- Hajaj - felelte a fiú -, a bendője úgy tele, nem is férne több bele!
De az öreg megint utána akart járni az igazságnak, kiment az istállóba,
megkérdezte:
- Jóllaktál, kedves kecském?
Az meg:

Dehogy laktam, dehogy laktam!
Árokparton ugrálhattam,
Egy falatra sem akadtam!
Mek-mek-mek!

- Ó, az elvetemült gazfickó, nem egész nap éheztette ezt a szegény
jószágot! - kiáltotta a szabó, kapta a rőföt, a második fiát is kiverte
a házból.
Harmadnap a legkisebbik fiú következett soron. Mindenáron jól akarta
végezni a dolgát, addig járt-kelt, míg egy takaros kis ligetre nem
bukkant. Ott aztán megállt a kecskével: hadd falja a zsenge lombot. Este
aztán megkérdezte "
- No kecske, jóllaktál?
Az pedig:

Jaj, a bendőm úgy tele,
Nem is férne több bele!
Mek-mek-mek!

- Akkor gyerünk haza - mondta a fiú, fogta a kötelet, hazavezette a
kecskét, és bekötötte az istállóba.
- Eleget evett a derék jószág? - kérdezte az öreg szabó.
- Hajaj - felelte a fiú -, a bendője úgy tele, nem is férne több bele!
Az édesapja azonban nem bízott benne, kiment az istállóba, megkérdezte:
- Jóllaktál, kedves kecském?
A komisz kecske meg rávágta:

Dehogy laktam, dehogy laktam!
Árokparton ugrálhattam,
Egy falatra sem akadtam!
Mek-mek-mek!

- Ó, a csalafinta! - mérgelődött a szabó. - Haszontalan, gondatlan
kölykök, egyik tizenkilenc, másik egy híján húsz! De engem ugyan nem
tartotok többet bolonddá!
Majd szétvetette a méreg, beszaladt a szobába, kapta a rőföt, s olyan
istenesen náspángolni kezdte vele a fiút, hogy az se látott, se hallott,
csak nekifutott a világnak.
Most aztán az öreg szabó maga maradt a kecskével. Másnap reggel első
útja az istállóba vezetett, megcirógatta a kedves állatját, és azt
mondta:
- Gyere, kincsem, hadd vigyelek ki a legelőre!
Fogta a kötelét, s egy bozótba vezette, ahol bőven nőtt a lapu és
mindenféle más finom kecskeeledel.
- Most aztán kedvedre telefalhatod magad - mondta neki, és hagyta, hadd
legeljen kedvére naplementéig. Akkor megkérdezte tőle:
- No, jóllaktál?
Az rábólintott:

Jaj, a bendőm úgy tele,
Nem is férne több bele!
Mek-mek-mek!

- Akkor gyerünk haza - szólt a szabó, és otthon bekötötte az istállóba.
De mielőtt fölment a szobájába, a küszöbről még egyszer visszafordult
hozzá.
Most az egyszer igazán jóllaktál, mi?
De a kecske neki sem válaszolt különben:

Dehogy laktam, dehogy laktam!
Árokparton ugrálhattam,
Egy falatra sem akadtam!
Mek-mek-mek!

Meghökkent a szabó, ahogy ezt meghallotta; most már látta, hogy ok
nélkül zavarta el a fiait a háztól.
- Megállj, hűtlen jószág! - kiáltotta - nem elég hogy elkergetlek, hanem
még csúffá is teszlek, hogy többé sose mutatkozhass tisztességes
szabóemberek közt!
Azzal ugrott a borotvájáért, beszappanozta a kecske fejét, és olyan
simára borotválta, mint a csupasz tenyere. És mert túlságos
megtiszteltetés lett volna, ha a rőffel látja el a baját, kapta az
ostort, s azzal úgy megkente, hogy a kecske éktelen ugrándozással
kereket oldott.
Egyedül maradt hát az öreg szabó a házban. Nagyon elbúsult, szívesen
visszahívta volna már a fiait, de senki sem tudta, hova lettek, mi lett
belőlük.
Pedig mindegyikből lett valami. A legidősebb beállt asztaloslegénynek,
és szorgalmasan kitanulta a mesterséget. Mikor letelt az ideje, és
vándorútra akart kelni, mestere egy asztalkát adott neki ajándékba.
Semmit érő kis asztalkának látszott, közönséges fából készült, de volt
neki egy jó tulajdonsága: ha leállították, és rászóltak, hogy: "Terülj,
terülj, asztalkám!" abban a minutában tiszta abrosz, tiszta tányér,
kés-villa termett rajta, közepén meg jóféle tálak illatoztak sülttel,
pecsenyével, köztük még egy flaska vörös bor is csillogott, hogy csak
úgy ficánkolt az ember szíve az örömtől. "Ezzel aztán beérheted életed
fogytáig" - gondolta a legény, és nekivágott a világnak. Bánta is ő,
jó-e, rossz-e a csárda, ahová betévedt, van-e benne, nincs-e benne mit
enni. Sőt, ha nem volt kedve hozzá, be se tért, erdőn-mezőn,
úton-útfélen ahol éppen meglepte az éhség, lekapta hátáról az asztalkát,
maga elé állította, és rászólt, hogy "Terülj, terülj, asztalkám!" - s
amit csak a szíve kívánt, mind ott termett előtte.
Végre aztán eszébe jutott, jó volna hazamenni az apjához, azóta
bizonyosan elpárolgott már az öreg haragja, s ezzel a "Terülj, terülj,
asztalkával" alighanem szívesen visszafogadja. Elindult hát és késő
este betért egy fogadóba. Csak úgy hemzsegett ott a sok vendég. Jó
szívvel köszöntötték; és hívták, üljön közéjük, egyék velük, különben
aligha kap már valamit.
- Köszönöm - mondta az asztalos -, de nem akarom elenni előletek azt a
pár falatot. Hanem tudjátok, mit? Inkább ti legyetek az én vendégeim.
Azok kinevették, azt hitték, tréfát űz velük. Ő azonban letette a kis
asztalt a szoba közepére, és azt mondta:
- Terülj, terülj, asztalkám!
Az asztalka abban a pillanatban megtelt étellel, de olyan bőségesen,
hogy a kocsmáros a felét se tudta volna előteremteni. A sok finom illat
csak úgy csiklandozta a vendégek orrát.
- Lássatok hozzá, barátaim! - szólt az asztalos.
A többiek nem is vették tréfára a dolgot; nem sokat kérették magukat,
nekiültek, elővették a bicskájukat, és derekasan falatozni kezdtek. A
legcsodálatosabb pedig az volt, hogy ha egy tál kiürült, azon nyomban
újra megtelt magától. A kocsmáros az egyik sarokból bámulta a dolgot,
még a szava is elakadt a meglepetéstől, s azt gondolta magában: "Nálam
is elkelne egy ilyen szakács a háznál!"
A társaság késő éjszakáig mulatozott, aztán aludni mentek; lefeküdt a
legény is, a terülj-asztalkámat meg odaállította a fal mellé. A
kocsmárosnak azonban sehogy sem jött álom a szemére, váltig töprengett,
és addig emésztődött, míg eszébe nem jutott, hogy van a lomtárban egy
ócska asztalka, az éppen olyan, mint az asztalosé; szép csendesen
előhozta, és kicserélte a terülj-asztalkámmal.
Másnap reggel a legény kifizette a szállást, hátára vette az asztalkát,
arra még csak nem is gondolt, hogy talán nem az igazi, s útnak eredt.
Délre megérkezett az apja házához. Az öreg nagy örömmel fogadta.
- No, édes fiam, hát aztán tanultál-e valamit? - kérdezte.
- Asztalosságot, édesapám.
- Derék mesterség - bólintott a szabó -, hanem lássuk, hoztál-e valamit
a vándorutadról.
- Ezt a kis asztalt itt!
A szabó körüljárta, jobbról-balról megszemlélte, azt mondta:
- Ez bizony nem mestermunka, csak egy hitvány, ócska asztalka.
- Igen ám, de terülj-asztalka! - felelte a fiú. - Ha az ember leteszi,
és azt mondja neki, hogy "Terülj, terülj, asztalkám!" - tüstént
mindenféle válogatott fogás terem rajta, még bor is kerül hozzá, csak
úgy repes az örömtől a szíve annak, aki látja. Nosza, hívd meg a
rokonságot meg a barátaidat, egyenek-igyanak istenigazában legalább
egyszer életükben; az asztalka úgy jóllakatja őket, hogy mozdulni sem
tudnak utána!
Mikor a vendégek mind együtt voltak, letette az asztalkát a szoba
közepére, s azt mondta:
- Terülj, terülj, asztalkám!
Hanem az asztalka meg se moccant, s olyan üres maradt, mint akármelyik
másik asztal, amelyik kukkot sem ért az emberi szóból. Szegény fiú
nyomban látta, hogy elcserélték az asztalkáját; váltig szégyenkezett,
hogy hát most hazugságban maradt. A rokonság kinevette, és étlen-szomjan
vonult haza. Az öreg szabó tovább foldozta az ócska ruhákat, a legény
meg beállt segédnek egy asztalosmesterhez.
A második fiú egy molnárhoz szegődött be inasnak. Mikor letelt az ideje,
így szólt a gazdája:
- Mert soha semmi panasz nem volt rád, jutalmul egy olyan különleges
szamarat adok neked, amelyik se kordét nem húz, se zsákot nem hord.
- Hát akkor mire megyek vele? - kérdezte a legény.
- Arra, fiam, hogy ez a szamár aranyszóró szamár. Ha egy kendőt terítesz
alá, és azt mondod neki, hogy "Adj aranyat, csacsikám!"- a derék
jószág teleszórja neked arannyal.
- Ez már teszi! - szólt a legény, megköszönte a mesternek az ajándékát,
és nekivágott a kerek világnak. Ha pénzre volt szüksége, rászólt a
szamárra, hogy "adj aranyat csacsikám!" - és csak úgy záporozott a
csengő aranypénz; neki egyéb fáradsága se volt vele, mint hogy fölszedje
a földről. Akármerre járt-kelt, mindenütt jól élt, jobban már nem is
lehetett volna. Bánta is ő, mi mibe kerül, mindig tele volt az erszénye.
Mikor aztán már alaposan körülnézett a világban, eszébe jutott az apja.
"Gyerünk haza hozzá; biztosan elfelejti a haragját, és visszafogad, ha
beállítok a házába az aranyszóró szamarammal" - gondolta magában. Útra
is kelt nyomban. Ahogy ment, mendegélt, hát nem éppen abba a kocsmába
téved be, ahol a bátyjának az asztalkáját elcserélték! Kötőféken vezette
a szamarát, a kocsmáros meg ott tüsténkedett körülötte, hogy majd ő
beköti az istállóba; de a legény leintette:
- Sose fáradozzék, a szürkémet majd csak én magam kötöm be; tudni
akarom, hol áll.
A kocsmáros furcsállotta a dolgot; nem sokat nézett ki az olyan
vendégből, aki maga viseli gondját a szamarának; de mikor az idegen a
zsebébe nyúlt, és két fényes aranyat pendített elébe, hogy azért valami
jó falatot kívánna: elnyílott a szeme, és szaladt, hogy elébe rakja, ami
jóféle csak akadt a házban. Vacsora végeztével megkérdezte a vendég, mi
a fizetség; a kocsmáros meg jól megnyomta a krétát, s mondta, hogy még
két arany.
A fiúnak éppen kifogyott a pénze.
- Várjon csak egy pillanatig gazduram, kiszaladok egy kis pénzért -
mondta, s vitte magával az asztalkendőt is.
A kocsmáros nem tudta, mit jelentsen a dolog; kíváncsi is volt, hát
utána osont, s mikor a vendég bereteszelte az orra előtt az
istállókaput, belesett egy résen. Látja hogy az idegen leteríti a szamár
alá az asztalkendő, hallja, hogy rákiált: "Adj aranyat csacsikám!" - a
csacsi meg szórni kezdi elöl hátul az aranypénzt, hogy csak úgy
záporozik.
- Ez már igen! - mormolta a kocsmáros. - Itt könnyen verik a tallért!
Nem is rossz egy ilyen pénzeszsák!
A vendég kifizette a tartozását, s lefeküdt aludni. A kocsmáros pedig
leosont az istállóba, elkötötte az aranyszórót, s egy közönséges szürke
fülest állított a helyébe.
Másnap reggel útnak indult a legény a szamárral, eszébe se jutott, hogy
talán nem is az ő igazi aranyszamarát vezeti. Délben megérkezett az
apjához; az nagyon örült neki, és visszafogadta.
Hát belőled mi lett, édes fiam? - kérdezte.
- Molnár, édesapám.
- Aztán lássuk, mit hoztál a vándorutadból?
- Semmi egyebet, csak egy szamarat.
- Szamár van itt is elég - mondta az öreg -, egy jófajta kecskének
jobban örültem volna.
- Igen ám, csakhogy ez nem közönséges jószág, hanem aranyszóró szamár!
Ha rászól az ember, hogy: "Adj aranyat, csacsikám!"- egy egész kendőt
teleszór arannyal. Hívd csak össze a rokonokat, mindegyikből gazdag
embert csinálok!
- Ez már derék dolog - mondta az öreg -, legalább nem kell tovább
kínlódnom a tűvel-cérnával! - és maga szaladt el, hogy elhívja a
rokonokat. Ahogy együtt voltak, a molnár egy kis helyet kért,
leterítette a kendőjét, és bevezette a szobába a szamarát.
- Ide süssetek! - mondta, és rákiáltott a szamárra: - Adj aranyat,
csacsikám!
De bizony a szamárból nem arany potyogott, s látszott, nem is konyít a
mesterséghez, mert hát nem is minden füles viszi ám annyira! A szegény
molnárnak megnyúlt a képe; látta, hogy rászedték, és bocsánatot kért a
rokonoktól, azok meg éppolyan szegényen tértek haza, mint ahogy
odamentek. Nem maradt más hátra, az öregnek megint csak be kellett
fűznie a tűbe a cérnát, a fiú meg beszegődött egy molnárhoz.
A harmadik fiú esztergályosinasnak állt. Sok csínja-bínja van ennek a
mesterségnek, hát sokáig is kellett tanulnia. Testvérei megírták neki,
milyen keservesen pórul jártak, mikor már ott álltak a jó sor küszöbén,
nem ellopkodta tőlük a kocsmáros a kincseiket!
Kitanult aztán ez a legkisebb fiú is, s mikor fölszabadult, és
vándorútra készült, gazdája egy tarisznyát adott neki ajándékba.
- Egy fütykös van benne - mondta.
- A tarisznya jó szolgálatot fog tenni, a nyakamba akasztom, de mit
csináljak a fütykössel? Csak a zsákot nehezíti!
- Nem éppen - mondta a mester -, mert ha valakivel meggyűlik a bajod,
csak annyit kell mondanod, hogy "Ki a zsákból, botocskám!" - nosza
kiugrik a fütykös, és elhegedüli a hátán a nótáját, hogy egy álló hétig
moccanni se tud, s addig abba se hagyja, míg rá nem szólsz, hogy "Be a
zsákba, botocskám!"
A legény megköszönte az ajándékot, a nyakába vetette a tarisznyát, s ha
valaki tengelyt akasztott vele, csak annyit mondott, hogy "Ki a zsákból
botocskám!" - már ugrott is a fütykös, már porolta is szaporán a
kötekedők hátán a kabátot, de még a mellényt is, s olyan sebesen járt,
hogy aki látta, észbe se kaphatott, máris rá került a sor a püfölésben.
Az esztergályoslegény estefelé érkezett a kocsmába, ahol a két bátyját
rászedték. Letette maga elé az asztalra a batyuját, s elkezdte mesélni,
mi mindent látott a nagyvilágban.
- Akad ott terülj-asztalka, akad aranyszóró szamár, mind derék dolog,
nem mondom, de semmi ahhoz a kincshez képest, amit én szereztem, és
őrzök itt a tarisznyámban!
A kocsmáros a fülét hegyezte.
"Hát ez meg mi a csoda lehet?" - tűnődött. - Nyilván tele van
drágakővel az az iszák; de fogadom, olcsón megkerítem, mert hiszen három
az igazság!
Ahogy eljött az alvás ideje, a vendég végighevert a padon, a tarisznyát
meg a feje alá tette vánkosnak. Mikor a kocsmáros azt hitte, az
esztergályost elnyomta a buzgóság, odaosont hozzá, s elkezdte szép
csöndesen, óvatosan ráncigálni a feje alatt a zsákot, hogy hátha ki
tudja húzni alóla, s hátha egy másikat tud odadugni a helyébe. De az
esztergályos már régóta csak erre várt! A kocsmáros éppen
nekirugaszkodott, hogy egy isteneset rántson a zsákon, a fiú meg
kiáltott egyet:
- Ki a zsákból, botocskám!
Nosza, kiugrott a fütykös, rá a tolvajra, s úgy elkezdett hegedülni a
hátán, hogy öröm volt nézni.
A kocsmáros rimánkodásra fogta a dolgot de minél jobban jajgatott, annál
szaporábban verte hozzá a taktust a fütykös a hátán. Nem bírta tovább,
lebukott a földre. Akkor azt mondta a legény:
- Ha nem adod elő tüstént a terülj-asztalkát meg az aranyszóró szamarat,
kezdődik elölről a tánc!
- Jaj, csak azt ne - nyöszörögte a kocsmáros. - Mindent odaadok, csak
ezt az ördögfajzatot parancsold vissza a tarisznyádba!
- Jól van, most megkegyelmezek - mondta a fiú -, de jaj neked, ha még
egyszer valami gonoszságot művelsz!
Azzal rákiáltott a fütykösre:
- Be a zsákba, botocskám!
És nem bántotta tovább a kocsmárost.
Másnap reggel aztán útra kelt a terülj-asztalkámmal meg az aranyszóró
szamárral, haza az apjához. Az öreg szabó megörült neki; kérdezte, mi
tanult kint a nagyvilágban.
- Esztergályosságot, édesapám.
- Szép mesterség - felelte az apja -, lássuk, mit hoztál a
vándorutadból.
- Drága dolgot, édesapám: botot a zsákban!
- Mit? Botot? - dohogta az öreg. - Ez aztán megérte a fáradságot Hiszen
azt akármelyik fáról metszhettél volna!
- Igen ám, csakhogy nem ilyet! Mert ha ennek azt mondom, hogy: "Ki a
zsákból, botocskám!" - tüstént kiugrik, s akinek valami baja van velem
azt úgy megtáncoltatja, hogy megemlegeti holta napjáig; abba se hagyja,
míg a gonosz térden csúszva kegyelmet nem kér. Nézd csak, ezzel a
fütykössel visszaszereztem a terülj-asztalkámat meg az aranyszóró
szamarat, amit a tolvaj kocsmáros ellopott a testvéreimtől. Szólítsd is
be, édesapám, mind a kettőt, s hívd egybe a rokonságot, hadd legyen nagy
eszem-iszom, jóllakatom őket, s megtöltöm a zsebüket jóféle arannyal.
Nemigen hitt az öreg a fiú szavának, de azért összehívta a rokonokat.
Az esztergályos kendőt terített a földre, bevezette a szobába az
aranyszóró szamarat, s azt mondta a bátyjának:
Érts szót vele, testvér!
- "Adj aranyat, csacsikám!" - mondta a molnár, s abban a
szempillantásban potyogni kezdett az arany, sűrűn, mint a záporeső. A
szamár addig abba sem hagyta, míg a vendégek úgy meg nem tömték a
zsebüket, hogy egy árva tallér sem fért bele több.
Akkor előhozta az esztergályos az asztalkát, és a másik testvéréhez
fordult:
- Szólj csak neki, bátyám!
Alig mondta ki az asztalos, hogy: "Terülj, terülj asztalkám!" - az
asztalka máris ott állt előttük megterítve, rogyásig rakva a legfinomabb
ételekkel. Olyan lakomát csaptak amilyet az öreg szabó még életében
sosem látott. Késő éjjelig együtt maradt a rokonság, ettek-ittak
boldogan; vidáman.
S ugyan mi lett a kecskével, aki miatt a szabó a három fiát világgá
zavarta? Röstellette kegyetlenül, hogy úgy lekopasztották a képét.
Szégyenletében bebújt egy rókalyukba. Jön haza a róka, látja, két nagy
szem parázslik feléje a sötétségben. Megijed tőle, hanyatt-homlok
elszalad.
Futtában találkozik a medvével.
- Mi baj róka koma - kérdi tőle -, hová iszkolsz, mért vágsz ilyen
rémült képet?
- Jaj - mondja a róka -, valami dühös fenevad ül a barlangomban,
valósággal elnyelt a tüzes szemével!
- No, majd kiugrasztjuk onnét - szól a medve.
Odaballag a lyukhoz, és belenéz, meglátja a világító szempárt, inába
szál tőle a bátorsága, semmi kedve belekötni a dühös fenevadba. Sarkon
fordul, és elhordja magát.
Szedi fürgén a lábát, találkozik a méhecskével. A méhecske nyomban látja
hogy a medve nem valami jól érzi magát a bőrében. Megkérdi:
- Hova lett a jókedved, medve pajtás? Miért vágsz olyan keserves képet?
- Hajaj! - mondja a medve. - Egy dühös fenevad ül a róka koma
barlangjában, tüzet köp a szeme, sehogy se tudjuk kizavarni.
Mire a méhecske:
- Én csak egy gyámoltalan szegény kis rovar vagyok, rám se nézel, ha az
utadba kerülök, de azért azt hiszem, segíthetek rajtad.
Azzal berepül a rókalyukba, rá a kecske kopasz fejére, s alaposan bele
döfi a fullánkját.
- Mek-mek-mek! - kiáltja rémülten a kecske; fölugrik, és ijedtében
világgá fut.
Most is szalad még, mint aki megkergült, hacsak meg nem állt azóta.
