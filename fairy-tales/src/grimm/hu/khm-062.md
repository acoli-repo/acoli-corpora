# author: Gebrüder Grimm
# source: tbc
# url: https://www.grimmstories.com/hu//grimm_mesek/a_mehkiralyno
# note: copyright of translation tbc

## A méhkirálynő 

Egyszer egy királynak a két nagyobbik fia elindult szerencsét próbálni.
Úgy elkanászodtak odakint a nagyvilágban, hogy haza se mentek többé.
Otthon egy ideig várták őket, aztán a legkisebb királyfi, akit
Tökfilkónak hívtak, fölszedelőzködött, és a keresésükre indult.

Hosszú ideig vándorolt, míg rájuk talált. Hanem a bátyjai kinevették:

- Ez az együgyű maga akar megbirkózni a világgal - mondták -, mikor
nekünk kettőnknek sem sikerült, pedig mennyivel okosabbak vagyunk nála!

- Akkor gyerünk együtt mind a hárman - ajánlotta Tökfilkó.

A bátyjai beleegyeztek, így hát hármasban mentek tovább.

Egyszer csak egy hangyabolyhoz értek. A két nagyobbik föl akarta túrni
hadd lássák, hogyan futkosnak ide-oda a riadt kis hangyák, hogyan
cipelik magukkal kétségbeesetten a tojásaikat. A legkisebbik azonban
elébük állt:

- Hagyjátok békén ezeket az állatokat! Nem engedem, hogy bántsátok
őket!

A két nagyobbik ráhagyta.

- Csak nem fogunk összeveszni egy hitvány hangyabolyon! - mondták.

Ballagtak tovább. Csakhamar egy tó tűnt föl előttük, rengeteg kacsa
úszkált rajta, csak úgy fehérlett tőlük a víz színe.

- Fogunk egypárat, és megsütjük vacsorára! - dörzsölte a kezét a két
nagyobbik testvér. Előre örültek a finom pecsenyének. De a legkisebbik
megint elébük állt:

- Hagyjátok békén ezeket az állatokat! Nem engedem, hogy bántsátok
őket!

A két nagyobbik morgolódott: miféle dolog ez, korgó gyomorral
elszalasztani egy ilyen finom falatot! De a legkisebbik addig
erősködött, míg el nem álltak a szándékuktól.

Ismét útnak eredtek hát, mentek, mendegéltek, egyszer csak egy odvas fát
láttak az út mentén. Méhek fészkeltek benne, és a lépjükben annyi méz
volt, hogy kicsordult belőle, és végigfolyt a fa derekán. Nosza,
megörült a két idősebb testvér! Tüzet akartak rakni a fa alá, hogy majd
kifüstölik a méheket, s mind megszerzik a mézet. De Tökfilkó szétrúgta a
kis máglyát, amit összehordtak, s nagy mérgesen kiáltotta:

- Hagyjátok békén ezeket az állatokat! Nem engedem, hogy bántsátok
őket!

- Ostoba voltál, az is maradsz! - mordult rá a legidősebb királyfi,
azzal továbbmentek, szóra sem méltatták többet az öccsüket.

Így jutottak el egy nagy kastélyig. Furcsa kastély volt az! Az
istállókban csupa kőből való paripa állt, embernek meg híre-hamva sem
volt. A fiúk teremről teremre haladtak, míg a nagy ház legvégében
útjukat nem állta egy ajtó. Három lakat függött rajta, de a közepén volt
egy ablakocska, azon át be lehetett nézni a szobába. Odabent egy szürke
kis emberke ült egy asztalnál. Bekiabáltak neki egyszer, kétszer hiába,
nem hallotta. Bekiabáltak harmadszor is. Erre az emberke fölállt, sorra
kinyitotta a lakatokat, és kijött. Nem szólt egy árva szót sem, csak egy
gazdagon terített asztalhoz vezette őket, hogy egyenek-igyanak kedvükre.
Mikor aztán jóllaktak, mindegyiknek megmutatta a hálószobáját, és
eltűnt.

Másnap reggel a szürke kis emberke fölkeltette a legidősebb királyfit,
és intett neki, hogy kövesse. Végigmentek egy sereg termen és folyosón,
végül egy nagy csarnokba léptek; ott az emberke szótlanul rámutatott egy
kőtáblára. A táblába felirat volt belevésve. A királyfi olvasni kezdte:

"Ezt a kastélyt elvarázsolták, de aki a következő három feladatot
megoldja, megválthatja. Először: az erdőben a mohában szétszórva
rejlenek a királykisasszony gyöngyei, szám szerint ezer gyöngyszem. Ezt
kell összekeresni; de ha alkonyatig akár csak egy is hiányzik az
ezerből, aki keresi, kővé válik."

A többi már nem is érdekelte a királyfit; ment egyenest az erdőbe, és
egész álló nap a gyöngyöket kereste, de estélig nem talált többet száz
szemnél. Úgy járt, ahogyan a táblán meg volt írva: kővé vált.

Másnap a második királyfi próbálkozott meg, de neki sem volt sokkal
nagyobb szerencséje: kétszáz gyöngyszemig jutott estéig, s ahogy a nap
leáldozott, kővé vált.

Harmadnap Tökfilkóra került a sor. Kora reggel nekilátott a munkának,
keresett-kutatott a sűrű mohában, de hiába, nehéz dolog volt ez, nagyon
lassan ment. Látta szegény fiú, hogy nem viszi sokra, elbúsult a sorsán,
leült egy kőre, és bánatában sírva fakadt. Hát ahogy ott ült és búsult,
valami neszezés támadt előtte a fűben. Fölnézett, s mit látott? Jött a
hangyakirály ötezer hangyával glédába sorakoztak, aztán rajta! -
szaporán, sürögve-forogva hordani kezdték Tökfilkó lábához a csillogó
gyöngyszemeket. Nem telt bele sok idő együtt volt mind az ezer. Akkor a
hangyakirály odaállt a gyöngyrakás mellé, tisztelgett a csápjaival, s
azt mondta:

- Megmentetted az életünket, hát mi is megmentettük a tiédet. Azzal,
ahogy jöttek, egykettőre el is tűntek a fűben.

A királyfi összeszedte a gyöngyöket a sapkájába, bement a kastélyba,
letette az egészet a szürke kis emberke asztalára aztán lefeküdt és jót
aludt, hogy másnap pihenten láthasson neki a második feladatnak.

Reggel a hallgatag emberke ismét odavezette a tábla elé, Tökfilkó pedig
ezt olvasta rajta: "Másodszor: a királykisasszony hálószobájának a
kulcsa lent rozsdásodik a tenger fenekén; azt kell megkeresni és
felhozni onnét."

"Most aztán véged van - gondolta magában a királyfi -, senki nem ment
meg a kővé válástól." De azért csak kiballagott a tengerpartra. Hát
amint kiér, látja, hogy csak úgy fehérlik a víz színe a sok úszkáló,
bukdácsoló, ringatódzó kacsától. Ahogy meglátták, vidám hápogásba
kezdtek, egyszer-kétszer lemerültek, s a bóbitás gácsér már hozta is
nagy begyesen a rozsdás kulcsot. Letette Tökfilkó lába elé a homokba, s
így szólt:

- Megmentetted az életünket, hát most mi is megmentettük a tiédet.

Azzal szárnyra kaptak s elrepültek, alant szálltak, alig arasznyi
magasban, ahogy a kacsák szoktak; csak úgy porzott a víz színe a
nyomukban. A királyfi fölvette a kulcsot, besietett vele a kastélyba, és
letette a szürke emberke asztalára. Az nagyon elcsodálkozott, de nem
szólt egy árva szót sem.

Tökfilkó jóízűen megvacsorázott, aztán lefeküdt, s reggelig úgy aludt,
mint a tej. Akkor fölkelt, bevonult a csarnokba, s elolvasta a táblán a
harmadik feladatot. Az volt a legnehezebb: "Fönt a hálószobában alszik
a király három lánya. Melyikük evett mézet elalvás előtt?"

Igen ám! Csakhogy mind a három édességet evett: a legidősebbik cukrot
szopogatott, a középső szörpöt kóstolt: a legkisebbik nyelte a kanálka
mézet.

De hát honnét tudhatta volna szegény Tökfilkó, melyik mivel
torkoskodott? Három galambtojás nem hasonlíthat jobban egymásra! A
királyfi búsan ült a széken, nézte az egyiket, nézte a másikat, nézte a
harmadikat, töprengett, melyiket válassza, mert ugyan mi egyebet
tehetett volna, mint hogy csak találomra rámutat valamelyikre, hogy: ez
az!

Hát amint így emésztődik, egyszer csak zúgást hall, s beszáll az ablakon
egy méhecske. A királyfi megörült: a formájáról rögtön megismerte, hogy
az csak királynő lehet, mert nagyobb volt, mint egy közönséges dolgozó
méhecske; ha pedig királynő, akkor tüstént gyanította hogy nem más, mint
annak a kasnak a királynője, amelyiknek annak idején megmentette az
életét.

A méhecske meg csak zümmögött, repdesett, sorra rászállt mind a három
királykisasszonynak az ajkára, s végül megült annak a szája szögletében,
aki mézet evett.

Így tudta meg a királyfi, melyik a három közül a legkisebbik
királykisasszony.

A varázs azon nyomban megtört. Fölébredt a kastély; ami kővé dermedt,
most mind megéledett: ember emberré vált, paripa paripává; a kastély
följárójánál megrázta magát a két kővizsla, és vidám csaholással
rohangálni kezdtek az udvaron, s a ház tetején burukkolva nyújtogatták
szárnyaikat a kőgalambok, egyet-kettőt tipegtek, aztán vidáman, boldog
suhogással szóródtak szét a magasban.

Tökfilkó feleségül vette a legkisebb királylányt, és az öreg király
halála után rászállt az ország is; a két bátyja meg a királykisasszony
két nénjét kapta mátkául.
