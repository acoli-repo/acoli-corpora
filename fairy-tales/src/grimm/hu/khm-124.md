# author: Gebrüder Grimm
# source: tbc
# url: https://www.grimmstories.com/hu//grimm_mesek/a_harom_testver
# note: copyright of translation tbc

## A három testvér 

Volt egyszer egy igen-igen szegény ember. Semmije nem volt a világon a
három fián meg a parányi házacskáján kívül.

Ezt a kis házat mind a három fiú szerette volna örökségül kapni. Az apa
azonban egyformán kedvelte mindegyik fiát; nem tudta, mitévő legyen,
hogy se meg ne rövidítse, se meg ne szomorítsa egyiküket sem. Igaz,
eladhatta volna a házát, és árát szétoszthatta volna a gyerekek közt, de
erre sehogyan sem tudta rászánni magát. Itt élt az apja, itt a nagyapja,
sőt még a déd- meg az ükapja is, tőlük örökölte ezt a hajlékot, azért
ragaszkodott annyira hozzá.

Addig-addig töprengett, míg végül egy jó gondolat ötlött az eszébe.

- Próba szerencse, menjetek el világot látni - mondta a fiúknak. -
Tanuljatok valami jó mesterséget. Ha visszatértek, azé lesz a ház,
akinek a legjobb lesz a mesterműve.

A fiúk szívesen ráálltak a dologra.

- Én patkolókovács leszek - mondta a legidősebb.

- Én borbély - mondta a középső.

- Én meg vívómester - mondta a legkisebbik.

Kitűzték a napot, amikor ismét találkoznak a szülői házban, aztán búcsút
vettek az édesapjuktól, megölelték egymást, és ment ki-ki a maga útjára.
Mindegyik derék mestert talált és jól kitanult nála.

A kovácsnak az lett a dolga, hogy a király lovait patkolja. Míg az üllő
pengett, míg a vas szikrája hullott, s míg a patkót a ló lábára fölverte
százszor elmondta magában: "Most már semmi hiba nem lehet: tiéd lesz a
ház!"

A borbély reggeltől estig csupa előkelő urat borotvált, s ahogy a habot
verte, ahogy a borotvát fente, egyre csak azon járt az esze, hogy a
házat senki más nem kaphatja meg, csakis ő.

A harmadik fiú egy híres-neves vívóhoz került. Eleinte
meg-megtáncoltatták, de ő összeszorította a fogát, és egy percre se
vesztette el a bátorságát. "Ha egy-két vágástól megijedsz, sosem nyered
el a házat!" - biztatta magát, és meg is tanult mindent, amit abban a
mesterségben megtanulni lehetett.

Letelt a kiszabott idő; a testvérek hazatértek az apjukhoz.

- Mesterek vagyunk mind a hárman - mondták -, de hogyan mutathatnánk
meg, mit tudunk?

Összeültek, és tanakodni kezdtek. Amint tanakszanak, látják, egy nyúl
üget feléjük a mezőn.

- No, ez éppen kapóra jön! - mondta a borbély. Kapta hamar a tálat,
szappant, ecsetet, szaporán habot vert, csak úgy futtában beszappanozta
és megborotválta a nyulat, mindössze a pofaszakállát hagyta meg.

- Ez már igen - mondta az apjuk -, ilyet még nem láttam! Ha a másik
kettő nem tesz túl rajtad, tiéd lesz a ház.

Nem sok idő múlva egy uraság robogott arra a hintóján.

- Ide nézzen, édesapám, mit tudok én! - kiáltotta a kovács.

Kapta a szerszámait, a hintó után vetette magát, s akárhogy vágtattak a
lovak, mind leszedte róluk a régi patkót, s újat vert a lábukra, csak
úgy futtában.

- Derék legény vagy - dicsérte meg az apja -, látom, te is jól érted a
mesterségedet. Igazán nem tudom, melyiktek érdemli meg jobban a házat: a
bátyád vagy pedig te.

Kint álltak a ház előtt, s éppen megeredt az eső. A legkisebbik fiú nem
szólt semmit, csak kihúzta a kardját, és forgatni kezdte a fejük fölött,
olyan gyorsan, hogy egyetlen esőcsepp nem sok, annyi sem esett rájuk. A
zápor egyre jobban nekieredt, most már úgy zuhogott, mintha dézsából
öntenék; a fiú forgatta, forgatta a kardot, hogy csak úgy suhogott a
levegőben; ők meg álltak mellette, és olyan szárazak maradtak, mintha az
eresz alá húzódtak volna.

Mikor a zivatar elvonult, és a fiú leeresztette a kardját, azt mondta az
apjuk:

- Itt nincs vita, édes fiam: tiéd a ház.

Ez ellen a másik kettőnek sem lehetett szava. De mert jó testvérek
voltak, és szerették egymást, együtt maradtak, ott űzte mindegyik a maga
mesterségét a régi kis házban: a kovács patkolt, a borbély borotvált, a
vívómester pedig vívni tanította a legényeket. Így éltek békében,
boldogan, míg meg nem haltak.
