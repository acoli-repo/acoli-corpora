# author: Gebrüder Grimm
# source: tbc
# url: https://www.grimmstories.com/hu//grimm_mesek/a_roka_meg_a_macska
# note: copyright of translation tbc

## A róka meg a macska 

Egyszer egy macska az erdőben kószált, és találkozott a rókával. "Róka
úrfi okos, tapasztalt jószág, és nagy szava van az erdőben" - gondolta,
és nagy tisztességgel köszöntötte:

- Jó napot, tisztelt róka úrfi! Hogy szolgál a kedves egészsége? Hogy s
mint érzi magát ebben a mai drága világban?

A róka nagy kevélyen tetőtől-talpig végigmérte a macskát, nem tudta,
egyáltalán méltassa-e egy-két szóra. Végül azt mondta:

- Ó, te nyomorult bajuszpedrő, te tarka pojáca, te éhenkórász egérleső,
mi jut eszedbe? Azt mered kérdezni tőlem, hogy vagyok? Milyen iskolát
jártál te? Miféle mesterséghez értesz?

- Csak egyetlenegyhez - felelte szerényen a macska.

- Ugyan mihez? - kérdezte a róka.

- Ha a kutyák a sarkamban vannak, fel tudok kapaszkodni a fára, és
megmentem tőlük az irhámat.

- Ez is valami? - hencegett a róka. - Én legalább százféle mesterséget
tudok, és ráadásul még egy zsákra való fortélyom is van. Megesik a
szívem rajtad, gyere velem, majd én megmagyarázom neked, hogyan kell
rászedni a kutyákat.

Abban a szempillantásban feltűnik egy vadász négy jóféle kopóval. Nosza
felugrik a macska a fára, kúszik fölfelé a törzsén, megül fönt a tetején
ahol ág is rejti, lomb is takarja, a füle se látszik.

- Most elő a fortéllyal, róka koma, nyisd ki gyorsan azt a zsákot! -
kiabálja lefelé a rókának.

Hanem a rókát akkorra már nyakon csípték, és moccanni sem engedték a
kopók.

- Ejnye, ejnye, róka úrfi - szólt a macska odafönt -, benne ragadtál a
pácban a százféle mesterségeddel! Ha ide föl tudtál volna kapaszkodni
velem, bezzeg nem hagytad volna ott a fogadat!
