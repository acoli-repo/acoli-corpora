# author: Gebrüder Grimm
# source: tbc
# url: https://www.grimmstories.com/hu//grimm_mesek/a_tavitunder
# note: copyright of translation tbc

## A tó tündére 

Élt egyszer valaha régen egy molnár a feleségével. Szerették egymást,
boldogan éltek, jól ment a soruk, évről évre gyarapodott a vagyonuk.
Hanem a balszerencse többnyire loppal jár, s orvul csap le az emberre.
Így történt a molnárral is: egyszerre csak elkezdett apadni a
vagyonkája, addig-addig, míg a végén már-már elúszott a malma is,
amelyben lakott. Ott tartott a szerencsétlen, hogy napról napra azt
várta, mikor verik meg a dobot az udvarán, mikor árverezik el a feje
fölül a tetőt.

- Koldusbotra jutunk, mehetünk világgá - sóhajtozta sokszor.

Szegény már aludni sem tudott, elvette a sok gond az éjszakai
nyugodalmát. Jóformán a szemét sem hunyta le, csak töprengett,
emésztette magát, és forgolódott keservesen az ágyában.

Egyszer egy hajnalon már napkelte előtt talpon volt; gondolta, kimegy
egy kicsit a szabadba, hátha így könnyíthet valamicskét a szívén.
Ide-oda barangolt a környéken, s éppen akkor ért fel a malomgátra,
amikor az égen felragyogott az első napsugár.

Abban a pillanatban a molnár mintha valami lágy csobbanást hallott volna
a tóban. Meglepődve megfordult: hát egy szép lány emelkedett ki a szeme
előtt a vízből; finom, szép kezével összefogta a haját, s ez a sűrű haj
kétoldalt leomlott, egész habfehér testét beborította.

"Ez a tó tündére!" - gondolta a molnár, és félelmében moccanni sem
mert.

A tavitündér azonban rámosolygott, lágyan csengő hangon a nevén
szólította, és megkérdezte tőle, miért olyan szomorú. A molnár eleinte
csak hallgatott, de a tündér addig biztatta, addig bátorította, míg a
végén megemberelte magát, és elmondta a búját-baját.

- Azelőtt jómódban éltünk, most meg olyan szegények vagyunk, akár a
templom egere!

- Légy nyugodt - mondta a tavitündér -, gazdagabbá és szerencsésebbé
teszlek, mint amilyen valaha is voltál. Ennek fejében csak egyet kell
megígérned: azt, hogy nekem adod az első újszülöttet, amelyik a házadban
látja meg a napvilágot.

A molnár azt gondolta magában: "Ugyan mi más újszülött lehetne otthon,
mint egy kutya- vagy egy macskakölyök!"

Ráállt az alkura, a tündér pedig alámerült a tóba.

A molnár egészen megvigasztalódott, sietett haza a malomba, hogy
elújságolja a feleségének, milyen szerencse érte, s hogy véget értek már
a rossz napok, letelt a hét szűk esztendő, s megint jólét köszönt rájuk.

Hát amint befordul a kapun, szalad elébe vidáman a szolgálólány, és már
messziről lelkendezve kiabálja:

- Molnár uram! Molnár uram! Örvendezzék! Nagy újság van a házban!

- Ugyan mi? - kérdezte a molnár.

- Negyedórája sincs még, hogy a molnárné asszony gyönyörű kisfiú hozott
a világra!

A szerencsétlen molnárt mintha villám sújtotta volna. Csak állt, állt
szegény feje, és elsötétült előtte a világ. Lám, rászedte az álnok
tündér; előre tudta, hogy fia fog születni, és fondorlatosan elcsalta
tőle! Leszegett fejjel lépett oda a felesége ágyához.

- Talán nem is örülsz ennek a szép gyereknek? - kérdezte az asszony
neheztelve, ahogy meglátta az ura szomorú képét.

Erre a molnár leült az ágya szélére, tenyerébe hajtotta a homlokát, és
akadozva, könnyeivel küszködve elmesélte, mi történt vele, mit ígért a
tavitündérnek.

- Mit ér a szerencse, mit ér a gazdagság, ha el kell veszítenem édes
egy fiacskámat?! - kesergett. - De hát mit tehetek?

Még aznap eljöttek a rokonok szerencsét kívánni. A molnár nekik is
elmondta a dolgot, tőlük is tanácsot kért, de azok csak a vállukat
vonogatták, nem tudtak mit mondani, csak azt nézték, hogy minél előbb
elbúcsúzhassanak; iparkodtak kifelé, akár egy halottasházból.

A molnárékra pedig jó napok virradtak. Amihez a gazda hozzákezdett,
minden sikerült neki. Konyha-kamra mintha magától telt volna meg, és
éjszakánként megfiadzott a ládafiában a pénze. Hamarosan gazdagabb lett,
mint valaha.

De akármilyen jómódba jutott is, nem tudott igazán örülni neki. Egyre
gyötörte a szívét az ígéret, melyet a tavitündérnek tett. Valahányszor a
tó mellett vitt el az útja, mindig elfogta a félelem, hátha felbukkan a
tündér, és figyelmezteti az adósságára. A kisfiúnak pedig a világért sem
volt szabad a partnak még csak a tájékára sem mennie.

- Vigyázz - mondogatta neki az apja -, veszedelmes hely az: egyszer
csak kinyúlik a vízből egy kéz, és leránt a mélybe!

Nem is ment a fiú soha arrafelé; de a tündér sem mutatkozott többé. A
molnár kezdett lassacskán megnyugodni.

Teltek-múltak az évek, a gyerek szép legénykévé serdült, és beállt
tanulni egy vadászhoz. Jól kitanulta a mesterségét, derék vadász lett
belőle, s a falusi földesúr szívesen a szolgálatába fogadta.

Lakott abban a faluban egy szép, szemrevaló, becsületes leány. Ez nagyon
megtetszett a vadásznak. Egyre csak ott sétálgatott az ablaka alatt,
aztán egy szép napon beállított hozzá egy nagy csokor virággal, és
megkérte a kezét. A lány igent mondott, és hamarosan megülték a
lakodalmukat. A földesúr nászajándékul takaros kis házat adott a
fiataloknak; s ettől fogva ott éltek boldogan, békességben, szíves
szeretetben.

Történt egyszer, hogy a vadász egy szép karcsú őzet vett üldözőbe. A vad
kifutott az erdőből a szabad mezőre, de a vadász utána iramodott és
lelőtte. Örült neki, mert ritka szép állat volt; nyomban nekiállt, és
megnyúzta a. késével. Munka közben véres lett a keze; nem akart így
beállítani a feleségéhez.

"Még megijedne azt hinné, megvágtam magamat" - gondolta.

Ott volt a közelben a tó, ezüstösen csillogott a tükre, félkörben nádas
zöldellt körülötte, elöl pedig szép gyepes parttal lejtett színéig a
mező. Odább pedig a malomgátat lehetett látni meg a malom mohos tetejét;
de ott hosszú esztendők óta más őrölte a búzát, mert az öreg molnár
feleségestül a sírban nyugodott már.

A fiatal vadásznak eszébe sem jutott, hogy ehhez a tóhoz neki hajdanában
még csak közelíteni sem volt szabad. Ledobta a vad lenyúzott bőrét a
gyepre, beszúrta a földbe a vadászkését, melléje letette a táskáját, s
odalépett a vízhez, hogy lemossa a kezét.

Abban a pillanatban, amint az ujját belemártotta, felbukkant a tóból a
tündér. Gyöngyöző kacagással megrázta hosszú haját, nedves két karját a
vadász nyakára fonta, és olyan gyorsan lerántotta magával a mélybe, hogy
a hullámok tüstént összecsaptak felettük.

Nemsokára beesteledett, de a kis falusi házban hiába várta a vadászt a
felesége. Minél tovább várt, annál jobban elfogta szívét a szorongás. Ha
az ember aggódik valakiért, sok minden megfordul az eszében. Szegény
asszony is vissza-visszagondolt most arra, amit az ura mesélt neki téli
estéken a gyerekkoráról: a fondorlatos tavitündérről meg arról, hogy az
édesapja sosem engedte a tó közelébe.

Nagy aggodalmában végül is fölkerekedett, és kiment a tóhoz. S ott
meg-találta földbe szúrva az ura vadászkését és mellette a vadásztáskát.

Most már nem is kételkedett benne, hogy bekövetkezett a
szerencsétlenség: a tavitündér valóra váltotta a réges-régi ígéretét, és
eljött az uráért. Jajgatva, kezét tördelve hívogatta kedvesét, de hiába,
nem felelt neki más, csak a gyenge visszhang. Átfutott a tó túlsó
partjára, hajlítgatta szerte a sűrű nádat, végigszaladt a malomgáton, s
egyre az ura nevét kiabálta, de hasztalanul. Akkor átkozni kezdte a
tavitündért, arra sem jött azonban válasz. A tó tükre meg sem rezzent,
csak a félhold bámult rá mozdulatlanul a vízből.

Szegény asszony még futkosott egy ideig reménytelenül a tó körül, hol
hangosan kiáltozott, hol csöndesen zokogott; végül kimerült, ereje
fogytám a földre hanyatlott és elaludt.

Álmában meredek sziklák közt kúszott fölfelé. Kezét tüske tépte, lábát
inda béklyózta, arcát eső verte, hosszú haját heves szél zilálta. Végre
felért a tetőre s ott egyszeriben egészen más kép tárult eléje. Az ég
kéken ragyogott, a lágy levegő szinte simogatta; szelíd lejtő
ereszkedett lefelé, tarka virágos mező zöldellt előtte, s annak a
közepén takaros kis kunyhó állt.

Odament a kunyhóhoz, és benyitott. Fehér hajú öregasszony üldögélt
benne, és barátságosan feléje bólintott.

Szegény asszony ebben a pillanatban fölébredt.

A nap már fönt állt az égen, körös-körül mosolygott a határ; csak az ő
szíve volt tele szomorúsággal. Eltökélte magában, hogy amit álmodott,
meg is fogja tenni; nekiindult a nagy hegynek, hátha ott kap valami jó
tanácsot, hiszen úgy szerette a férjét, hogy a világ végére is elment
volna érte.

Nagy, keservesen felkapaszkodott a sziklák közt a meredeken, és fent a
tetőn úgy talált mindent, ahogyan álmában látta.

Az öregasszony szívesen fogadta, leültette, és így szólt hozzá:

- Bizonyára valami nagy baj ért, hogy eljöttél hozzám az én magányos
kunyhómba.

Az asszony sírva mesélte el neki szomorú történetét.

- Vigasztalódjál meg - mondta az öreg -, majd én segítek rajtad. Itt
van egy aranyfésű; várd meg, míg telihold lesz, akkor menj ki a tóhoz,
ülj le a partján, és fésüld meg vele hosszú fekete hajadat. Mikor
elkészültél, tedd a fésűt a partra, meglásd, mi történik.

Az asszony hazament, de bizony nagyon lassan telt az idő teliholdig.
Végre aztán feljött a fényes korong az égre. Az asszony kiment a tóhoz,
leült a parton, fésülni kezdte hosszú fekete haját az aranyfésűvel;
mikor elkészült, letette a fésűt a partra. Nem sokat kellett várnia:
zúgni kezdett a víz, majd egy hatalmas hullám tornyosult fel, kicsapott
a partra, és elragadta a fésűt. Abban a percben, ahogy a fésű
elsüllyedt, kettévált a víz, és a vadász feje a tó tükre fölé
emelkedett. Egy árva szót sem szólt, csak szomorúan ránézett a
feleségére. Azon nyomban előzúdult egy második hullám, és elborította.
Aztán ismét elnyugodott minden; a tó megint olyan sima volt, mint annak
előtte, csak a telihold ábrázata csillogott a színén.

Szegény asszony szomorúan tért haza, de aznap éjszaka újra látta álmában
az öregasszony kunyhóját. Másnap reggel ismét útra kelt, s elpanaszolta
búját-baját a bölcs vénségnek. Az egy aranyfurulyát adott neki, és azt
mondta:

- Várd meg amíg fölkel a telihold, akkor fogd a furulyát, ülj ki a
partra, és fújj el rajta egy kis nótát: aztán ha vége a dalocskának,
tedd le a furulyát a partra, meglásd, mi történik.

Az asszony megint szóról szóra megfogadta az öregasszony tanácsát. Alig
tette le a furulyát a fövenyre, zúgni-búgni kezdett a tó, egy hatalmas
hullám csapott ki a partra, és elragadta a furulyát. A következő
szempillantásban kettévált a víz, és megjelent a vadász, de már nemcsak
a feje, hanem derékig az egész ember. Epekedve tárta ki karját a
felesége felé, de hiába, ismét feltornyosult egy második hullám, és
magával sodorta a mélybe.

"Jaj, mit érek vele - sóhajtott a szegény asszony -, ha csak
megpillantom az én édes-kedvesemet, de mindjárt el is veszítem!"

Szívét megint elöntötte a bánat, de álmában harmadszor is megjelent az
anyóka kunyhója. S ő harmadnap reggel újból útnak indult. A bölcs vénség
most egy aranyrokkát adott neki megvigasztalta, és azt mondta:

- Még nem tettünk meg mindent, amit lehet. Várd meg, míg a telihold
feljön, akkor fogd a rokkádat, ülj ki vele a partra, fond tele a csévét;
ha elkészültél, tedd a rokkát a víz közelébe, meglásd, mi történik.

Az asszony megint rendre úgy tett mindent, ahogyan az öregasszony
meghagyta neki. Mikor fölkelt a telihold, kiment rokkájával a partra, és
szorgalmasan nekilátott a fonásnak, míg a len el nem fogyott és a cséve
meg nem dagadt a fonáltól. Aztán letette a partra a rokkát. Abban a
percben zúgni kezdett a tó, hevesebben zúgott, mint bármikor addig egy
nagy hullám tornyosult föl rajta, kicsapott a partra és elragadta a
rokkát.

S akkor kibukkant a vízből a vadász feje, kiemelkedett egész teste, egy
szempillantás alatt a parton termett, megfogta a felesége kezét, s futni
kezdett vele.

Hanem mögöttük egyszerre nagy zúgás támadt, a tó tükre tajtékot hányva
fölemelkedett, és egy toronymagas hullám kicsapott a mezőre, mint az
özönvíz. A menekvők már azt hitték, végük van. A haragos hullám már a
sarkukat csapdosta; még egy lépés, és elnyeli őket. Akkor az asszony
sikoltva segítségért kiáltott az anyókához. Abban a szempillantásban
egyikük levelibékává változott, másikuk kecskebékává. Az áradat átzúdult
fölöttük, de nem tudott kárt tenni bennük, csak messze-messze elsodorta
őket egymástól.

Mikor a víz visszahúzódott, az öreganyó ismét emberré változtatta őket.
Csakhogy egyikük sem tudta, hová lett a párja; idegen emberek közé
kerültek, akik még csak hírét sem hallották az ő hazájuknak. Egyik is,
másik is nagy völgybe jutott, magas hegyek választották el őket
egymástól.

Hogy valahogyan megéljenek, elszegődtek mind a ketten birkapásztornak.
Éveken át terelgették a nyájukat mezőről mezőre, és a szívük tele volt
bánattal, vágyakozással.

Egyszer aztán megint kitavaszodott, kizsendült a föld rügyeztek a fák, s
ők ismét kihajtották nyájukat a sarjadó mezőre. És valahogyan úgy
történt, hogy éppen szemközt terelték egymással a birkáikat, egyikük
lefelé a lejtőn, másikuk fölfelé a hegyoldalon.

Egy lankás réten találkoztak. Nem ismerték fel egymást, de nagyon
örültek mind a ketten: legalább most már nincsenek olyan egyedül.

Ettől fogva együtt legeltették a nyájukat. Beszélni nemigen beszéltek,
de a szívük mintha lassacskán egy kicsit megvigasztalódott volna.

Egy este, éppen telihold volt, s a nyájak már lepihentek, a hajdani
vadász elővette a furulyáját, s elfújt rajta egy szép szomorú nótát.

A pásztorlány egyszeriben keserves sírásra fakadt.

- Miért sírsz? - kérdezte a társa.

- Hogyne sírnék, hogyne keseregnék! Hiszen akkor is ilyen szép telihold
volt, amikor utoljára fújtam ezt a nótát, és az én édes-kedvesem feje
kibukkant a vízből!

Akkor a vadásznak mintha hirtelen hályog esett volna le a szeméről:
egyszerre megismerte az ő kedves feleségét.

S ahogy a telihold belevilágított arcába, az asszony is megismerte őt.
Megölelték, megcsókolták egymást, és olyan boldogok voltak, úgy örültek
a viszontlátásnak, hogy ha akarnám, sem tudnám elmondani. A szó kevés
ahhoz; csak a képzelet érhet fel ekkora boldogsághoz.
