# author: Gebrüder Grimm
# source: tbc
# url: https://www.grimmstories.com/hu//grimm_mesek/huvelyktyu_vandorutja
# note: copyright of translation tbc

## Hüvelyktyű vándorútja 

Volt egyszer egy szabó és annak egy fia. Ez a gyerek olyan pöttömre
sikerült, hogy amikor fölserdült, akkor sem lett nagyobb egy babszemnél.
Apró volt a teste, de nagy a mersze. Egy szép napon odaállt az apja elé,
kihúzta magát, és kijelentette:
- Édesapám, világot akarok látni!
- Jól van - mondta a szabó -, segítsen a jó szerencse!
Fogott egy tűt, gyertyát gyújtott, az olvadt viaszból kis gömböt gyúrt,
rászúrta markolatnak a tű tetejére, és átadta a parányi fegyvert a
fiának.
- Nesze, most már kardod is van az útra - mondta.
- Köszönöm, apám - felelte a fiú -, megyek is hamarosan, csak előbb hadd
költsük el együtt a búcsúebédet.
Azzal kiszökdécselt a konyhába, megnézni, mit főz az édesanyja. Éppen
fortyogott is valami a tűzhelyen egy jókora fazékban.
- Mit eszünk ma, édesanyám? - kotnyeleskedett Jankó.
Az öreg szabóné nem szerette, ha sütés-főzés közben zavarják.
- Nézd meg magad, ha kíváncsi vagy rá - vetette oda.
Babszem Jankó szerette a jó falatot, hogyne lett volna kíváncsi.
Felugrott a tűzhelyre, félrebillentette kicsit a fedőt, és
belekukkantott a fazékba. Hanem abból egyszeriben felcsapott a gőz,
elkapta a kis embert, és uzsgyi! - kivitte a kéményen.
A legényke egy ideig ott lovagolt a bodor felhőcskén, aztán szerencsésen
leereszkedett a földre, körülnézett, s azt mondta:
- No kint vagyok hát a nagyvilágban!
Elindult foglalkozást keresni magának. És mert otthon jól kitanulta a
mesterségét , beszegődött egy szabóhoz segédnek. A mester meg volt
elégedve a munkájával, Babszem Jankó is a helyével; csak egy kifogása
volt: sehogyan sem találta elég jónak az ételt, amit az: asztalra
adtak.
Végül is kifogyott a béketűrésből, kiment a konyhába, és azt mondta:
- Hallja-e, mesterné asszony! Ha nem főz nekünk jobbat, holnap reggel
odébbállok, és kiírom krétával a kapujukra:

Krumplihoz itt hús sose jár:
Isten veled, krumplikirály!

Az asszonyt elfutotta a méreg, fölkapott egy rongyot, hozzá akarta vágni
a kis emberhez, de az elbújt egy gyűszű alá, és onnét öltögette a
nyelvét.
- Megállj csak, majd ellátom én a bajodat! - pörölt a mesterné, de mire
a gyűszűt fölemelte, Babszem Jankó már régen a rongy ráncában lapult;
mikor pedig a gazdasszonya a rongyot is kirázta, ügyes szökkenéssel
beugrott egy repedésbe az asztalon.
- Itt vagyok, ragyogok! - csúfolódott hol az asztalban, hol a fiókban,
hol az egyik szék támláján.
A mesterné végül mégis elcsípte, és kidobta a házból. A szabócska nagyot
repült, még nagyobbat huppant, aztán talpon termett. lerázta magáról a
port, és megint nekivágott a világnak. Ment, mendegélt, beért egy nagy
erdőbe. Erősen alkonyodott már. Babszem Jankó körülkémlelt, hol lelhetne
jó kényelmes szállást éjszakára. Látott is valami olyasmit, mint egy
kisebb faderék gondolta: ez éppen megfelelő. Nekikészült, hogy
leheveredjék a tövébe de a fa megmozdult, mert hát nem fa volt, hanem
egy embernek a lába. Abban a pillanatban nyakon ragadták, magasba
lódították, s hiába kapálódzott kezével-lábával, jó erősen fogta valaki
a nyakát. Egy pillanatra el is szédült a nagy repülésben. Mire
eszméletre tért, ott találta magát egy embernek a tenyerén s egy sereg
borostás arcot látott. Mind őt lesték, s úgy szuszogtak hozzá, hogy
szegény kis Babszem Jankónak valóságos orkán süvöltött a füle mellett.
- Nézd már ezt a Góliátot! - harsogta az egyik ember.
- Többet ér ez minden tolvajkulcsnál! - mondta a másik. - Nincs az a
szűk kulcslyuk, amelyiken be ne férne!
- Hallod-e, fickó! - szólt a harmadik. - Jössz-e velünk a király
kincstárába? Bebújsz a kulcslyukon, és kihajigálod nekünk a sok pénzt.
Rendben van?
Babszem Jankó töprengett egy kicsit, aztán ráállt a dologra. Most hát
látta: rablók közé keveredett, s ha szépszerével nem megy velük,
magukkal viszik erőszakkal. Beült hát az egyik rablónak a zsebébe, és
mentek a kincseskamrához.
Csakhogy őrizték ám azt erősen! Két szuronyos katona is állt az
ajtajában. A rablók tanakodtak egy ideig, aztán legtanácsosabbnak azt
tartották, ha megkerülik a házat, s elrejtőznek hátul a kincseskamra
ablaka alatt, a bokrok közt, Babszem Jankó meg próbáljon meg valahogyan
behatolni, hátha nem veszik észre az őrök a pöttömnyi legénykét.
- Ez így jó lesz - helyeselte Babszem Jankó a tervet -, csak aztán mind
fölszedjétek ám, amit kihajigálok!
Azzal nagy peckesen odalépkedett a kincseskamra vasalt ajtajához, s
elkezdte szemügyre venni, nincs-e valahol hasadék az alján, hátha
megtakaríthatja a fáradságot, s nem kell fölmásznia a kulcslyukig.
Csakhamar föl is fedezett egy rést, éppen elég széles volt ahhoz, hogy
becsússzék rajta. Hanem úgy látszik, elbízta magát a parányiságában, és
nem ügyelt eléggé; mert az egyik silbak mégiscsak megpillantotta, amint
befelé iparkodott.
- Nézd csak, milyen rusnya pók mászik ott - mondta a társának. -
Agyontaposom.
- Hadd éljen szegény, nem vétett az neked - szólt a másik.
Így aztán Babszem Jankó végül is szerencsésen bejutott a kincstárba.
Kinyitotta az ablakot, pisszentett a rablóknak, azok előbújtak a bokrok
közül, ő meg kezdte kihajigálni nekik az aranytallérokat.
Amint így javában munkálkodik, egyszer csak hallja, hogy léptek
közelednek, a kulcs csikordul a zárban: jön a király megszemlélni a
kincseit. Nosza, gyorsan elbújt egy rakás arany mögé.
A király rögtön észrevette, hogy a tallérjaiból jócskán hiányzik.
Sehogyan sem foghatta meg, mi ennek az oka, ki lehet a tolvaj, hiszen a
kulcsot magánál őrizte, lakatnak, zárnak semmi hibája nem volt, és az
őrség is a helyén állt. Egy ideig töprengett, de mivel semmiféle
magyarázatot nem talált a dologra, végül is visszatért a lakosztályába,
hanem azért elmenőben odaszólt az őröknek:
- Halljátok-e, jobban vigyázzatok, valaki rájár a pénzre!
A katonák megijedtek; és erősen fülelni kezdtek. Egyszer csak hallják
ám, hogy odabent csendül-pendül, csörren-zörren az arany; mert amikor a
király léptei eltávolodtak, és csend lett, Babszem megint nekilátott a
munkának. Az őrök szaladtak hamar a kulcsért, jól bezsírozták, hogy ne
csikorogjon, óvatosan kikattintották a zárat, aztán hopp! - beugrottak a
kamrába, hogy lefüleljék a tolvajt. Babszem Jankó azonban fürgébb volt
náluk: végigszaladt a fal mentén, bebújt a sarokba, és magára húzott egy
aranytallért, még a füle hegye se látszott ki mögüle.
- Hol vagyok? Itt vagyok! - kiáltotta csúfondárosan.
Mire az őrök odarohantak, már a másik sarokból kiabálta egy másik tallér
mögül:
- Itt vagyok! Hol vagyok?
Szegény katonák egy ideig ide-oda szaladgáltak a kincseskamrában, hanem
aztán megunták, hogy így bolonddá tartják őket, bele is fáradtak a
haszontalan hajszába; legyen, ami lesz! - gondolták, ráfordították a
kulcsot a kamrára, leültek jobbról-balról a pántos ajtó mellé, és
elaludtak a kimerültségtől.
Babszem Jankó pedig mind egy szálig kihajigálta a rengeteg aranypénzt. A
legutolsót jól megpörgette, röptében fölpattant rá, úgy suhant ki az
ablakon.
Dicsérték, magasztalták is a rablók:
- Szó, ami szó: igazi hős vagy! Akarsz-e a vezérünk lenni?
Babszem Jankónak azonban nem fűlt a foga a rablóvezérséghez.
"Hogyisne - gondolta magában -, hogy a végén akasztófára jussak!" De a
rablóknak csak annyit mondott nagy udvariasan:
- Köszönöm a megtiszteltetést; nem fogadhatom el, mert előbb világot
szeretnék látni.
- Rendben van - mondták a rablók -, de akkor legalább osztozzunk meg a
zsákmányon!
Babszem Jankó azonban abból sem kért egyebet, mint egy lyukas krajcárt.
Fölcsatolta derekára a kardját, elbúcsúzott a rablóktól, és nekiindult
megint a világnak. Itt is, ott is munkába állt, de mindenütt hamarosan
kitelt az ideje mert sehogyan sem bírta az állandóságot.
Sok bolyongás után végül is beállt szolgának egy fogadóshoz. A
szolgálólányok azonban nem szívelhették, mert a pöttöm emberke minden
titkos dolgukat kileste.
- Amióta ez a mihaszna itt van, még egy üveg bort sem csenhetünk el a
pincéből - mondogatták egymás közt, és legszívesebben eltüntették volna
a föld színéről.
De hát hogyan tüntessék el? Megjött annak is az alkalma. Egyszer az
egyik lányt leküldték a kertbe füvet kaszálni. Babszem Jankó ott ugrált
a közelében, egyik fűszálról a másikra szökdécselt. "Megállj gondolta a
lány -, most elbánok veled!" - azzal meglendítette a kaszát, és
egyetlen suhintással levágta Babszem Jankó alatt a füvet. Az még csak
meg se nyikkanhatott: a lány gyorsan összemarkolta a friss szénát,
kendőbe kötötte, aztán Babszem Jankóstul odavetette a tehenek elé. Volt
azok közt egy nagy fekete jószág, az egyszeriben lenyelte Jankót,
úgyhogy a sok fű közt semmi bája nem lett. Sűrű sötétség volt a tehén
bendőjében, még csak egy árva gyertyaszál sem égett benne. A kis legény
nagyon rosszul érezte magát ebben a fekete éjszakában. Alig várta, hogy
alkalom kerülközzék a jeladásra.
Kínálkozott is hamarosan, mert már elérkezett a fejés ideje. Mikor a
feketére került a sor, Babszem Jankó nagyot kiáltott:

Hoppla-hó! Hoppla-hó!
Tele van a csobolyó!

De hiába, elveszett a hangja a tehénbőgésben.
Fejés után lement a fogadós az istállóba, megállt a fekete előtt, azt
mondta:
- Ezt a jószágot holnap le kel! vágni.
Babszem Jankó megijedt, teli torokból kiabálni kezdett:
- Engedjetek ki! Itt ülök benne!
- Hol? - kérdezte a gazda, mert hallotta a hangot, de el sem tudta
képzelni, honnét jön.
- Hát a feketében! - kiáltotta Jankó.
- Ugyan ne bolondozzál velem! - mondta mérgesen a fogadós, mert azt
hitte, hogy a csaposlegény tréfálkozik, és elment.
Másnap reggel levágták a tehenet, apróra földarabolták, de Babszem
Jankóban szerencsére nem esett kár, mindössze csak annyi történt vele,
hogy belekeveredett a kolbászhúsba. Megsózták, megborsozták,
megpaprikázták, hogy csak úgy prüszkölt tőle, aztán jött a böllér, és
egy csomó szalonnakocka meg egy marék daráit hús társaságában
beletöltötte Babszem Jankó a kolbászhéjba.
Hát ez meglehetősen szűk kvártély volt! Ráadásul füstre akasztották a
kéménybe; ott aztán aszalódhatott volna ítéletnapjáig.
Szerencsére úgy tél dereka táján vendég érkezett a fogadóba, és
mindenáron kolbászt akart enni reggelire.
- Hozz egy szálat a füstről! - mondta a fogadósné a konyhalánynak, az
meg éppen azt akasztotta le, amelyikben Babszem Jankó telelt.
Lekerült hát a füstről, de most jutott ám csak veszedelembe! A fogadósné
nekiállt a szeletelésnek, szisszent az éles kés, hullott az egyik szelet
a másik után, Babszem Jankó meg csak kapdosta a fejét jobbra is, balra
is, nehogy véletlenül az ő nyakát is elvágják. Mikor aztán az egyik
szelettel végre kifordult a konyhadeszkára, nem sokat teketóriázott,
kapta magát, és megugrott.
Ebben a házban annyi baj érte már, egy pillanatig sem akart tovább itt
maradni.
Nyakába vette a lábát, s uccu neki! - meg sem állt, míg ki nem ért a
mezőre.
- Csakhogy végre szabad eget látok! - fohászkodott föl, s éppen egy
nagyot akart szippantani a hűs levegőből, mikor egy kódorgó róka merő
szórakozottságból egy szöcskével együtt őt is bekapta.
A szabócska összeszedte minden erejét, megvetette a lábát róka koma
garatjában, jól megkapszkodott, nehogy lecsusszanjon, s elkezdett
kiabálni:
- Mi dolog ez, róka testvér! Én vagyok az, Babszem Jankó, én akadtam a
torkodon, engedj ki!
- Igaz - mondta a róka -, minek is nyelnék le ilyen semmiséget? Ha
megígéred, hogy nekem adod az apád tyúkjait, kijöhetsz.
Babszem Jankó mindent megígért. Erre a róka nemcsak hogy kiengedte,
hanem még haza is vitte. Otthon nagyon megörültek Babszem Jankónak, és
cserébe odaadták érte az egész baromfiudvart. De mert az öreg szabónak
mégiscsak fájt egy kicsit a szíve a szép fehér meg kendermagos
tyúkjaiért, Babszem Jankó elébe állt, s azt mondta:
- Sose búsulj, édesapám, hoztam ám neked valamit a tyúkjaid helyett!
Azzal nagy büszkén odaadta neki a lyukas krajcárt, amit a vándorútján
szerzett.
