# author: Gebrüder Grimm
# source: tbc
# url: https://www.grimmstories.com/hu//grimm_mesek/lusta_henrik
# note: copyright of translation tbc

## Lusta Henrik 

Lusta volt Henrik, kegyetlenül lusta. Nem volt a világon semmi egyéb
dolga, mint a kecskét legeltetni, mégis keserves sóhajtozással tért haza
esténként a munkájából.

- Nehéz sor ez! - nyögte. - Kínos törődés egy ilyen kecskét évszámra
kinn a mezőn őrizni késő őszig. Ha még leheveredhetnék, és aludhatnék
egyet az ember! De nem teheti, nyitva kell tartania a szemét, nehogy a
mihaszna jószág megrágja a fákat, elbitangoljon a kertekbe, vagy
egyszerűen világgá szaladjon! Hej-haj, meguntam én már ezt a nyomorult
életet!

Nekiült, és töprengeni kezdett, hogyan rázhatná le végre a válláról ez,
az irgalmatlan nagy terhet. Sokáig emésztődött, sokáig törte a fejét.
Aztán mintha hirtelen hályog esett volna le a szeméről.

"Megvan! - csapott a homlokára. - Tudom már, mit kell tennem! Elveszem
a kövér Katát feleségül. Neki is van egy kecskéje, azt is legeltetni
kell; igazán mindegy, egyet hajt-e ki legelni vagy kettőt. Nekem pedig
nem kell tovább gyötrődnöm."

A szót nyomban tett követte; lusta Henrik föltápászkodott, nagyot
nyújtózott, és szép kényelmesen átballagott az utcán. Nem kellett sokáig
járnia: kövér Katáék éppen szemközt laktak. Bekopogtatott, és megkérte a
szülőktől a kedves leányzójuk kezét. Adták az öregek, hogyne adták
volna! Örültek, hogy végre megszabadulnak tőle.

Így hát a kövér Kata lusta Henrik felesége lett, és minden áldott nap
kihajtotta a két kecskét. Henrikre szép napok virradtak; egyebet sem
tett, mint a lustaságát pihente ki; ha a jobb fele elfáradt, átfordult a
bal oldalára, ha meg a háta kezdett bizseregni, fogta magát, hasra
feküdt. Hanem azért, hogy egészen be ne rozsdásodjanak a csontjai,
néhanapján ő is kiballagott a legelőre; leült az árnyékban, onnét nézte,
hogyan legelteti Kata a kecskét.

- Kell az embernek néha egy kis mozgás - mondogatta -, jobban esik
utána a pihenés.

Csakhogy kövér Katának nem nagyon tetszett ez a beosztás, ő is jobban
szerette a nyugalmat, mint a kecskepásztorkodást. Ezért egy szép napon
odaállt az ura elé, és azt mondta:

- Édes-kedves férjem, nem árulnád el nekem, miért keserítjük meg mi ok
nélkül az életünket, miért tesszük tönkre java fiatalságunkat?

- Hát ezt hogyan érted? - hüledezett Henrik.

- Hát csak úgy kedves uram, hogy ez a két hitvány kecske minden áldott
reggel fölver bennünket a mekegésével! Nem volna jobb, ha elcserélnénk
őket? Beszéltem már a szomszéddal, szívesen adna értük egy kaptár méhet.
A méheket nem kell őrizni, nem kell napestig ide-oda terelni a legelőn;
kirakjuk a kast a ház mögé, és többé semmi gondunk: a méhek ki is
repülnek, haza is találnak maguktól, ráadásul meg mézet adnak, és nekünk
mindezért a kisujjunkat sem kell megmozdítanunk.

Henrik csak ámult-bámult a felesége nagy eszén.

- Ez aztán az okos asszonyhoz illő beszéd! - ismerte el. - Igazad van;
azonfölül a méz jobb is, táplálóbb is a kecsketejnél.

- Meg jobban el is áll! - tódította meg Kata az ura szavát, s azon
nyomban elcserélték a szomszéddal a két kecskét egy kaptár méhre.

Most már pihenhettek nyugodtan! A méhek kora reggeltől késő estig
szorgalmasan ki-be jártak a kasba, és úgy megrakták jóféle mézzel a
lépet, hogy őszre Henrik egy egész korsóval pergetett ki belőle.

De hova tegyék a korsót, hogy szem előtt is legyen, meg kéznél is
legyen? A hálókamrájuk falán volt egy deszkapolc, rövid tanakodás után
elhatározták, hogy ott fogják tartani a kincsüket. De Kata még így is
féltette.

- Hátha ellopják. Hátha kikezdik az egerek - aggodalmaskodott.

Nyesett magának egy mogyorófavesszőt, megfaragta, maga mellé tette az
ágyába, hogy föl se kelljen kelnie érte, ha netalán úgy hozná a sors,
hogy valamiféle hívatlan vendéget kell elzavarnia.

Így aztán minden áldott nap délig heverésztek.

- Akit a nap korán lát, föleszi a kamráját - mondogatta bölcsen Henrik.

- Úgy bizony! - hagyta rá Kata asszony. - Aztán koldusbotra jut a
szerencsétlen!

Hanem egyszer lusta Henrik észrevette, hogy amíg ő szunyókál, kövér Kata
titokban rájár a mézre. Azért hát egy szép napon, úgy déltájban, mikor
éppen a tollasbál fáradalmait pihenték ki, odaszólt az asszonynak:

- Jobb lesz, ha elcseréljük azt a mézet egy lúdra meg egy kislibára,
mielőtt a korsó fenekére nézel!

- Jól van - mondta Kata -, de majd csak akkor, ha lesz egy kisfiunk,
aki vigyáz rájuk. Vagy talán én kínlódjam a libuskákkal, én fecséreljem
ilyen haszontalanságokra az időmet meg az erőmet?

- Azt hiszed, a gyerek majd odaáll neked libát őrizni? - dünnyögte
Henrik. - Hogyisne! Manapság nem engedelmeskedik ám már a fiatalság!
Mind a maga feje után jár, mind azt hiszi, okosabb a szüleinél.

- No, az enyém megadja az árát, ha nem hajt a szavamra! - tüzeskedett
Kata asszony. - Úgy elnáspángolom, hogy arról koldul. Ide süss, Henrik -
kiáltotta, és kikapta az ágyból a mogyoróvesszőt -, így fogom elverni,
ni!

Azzal egy nagyot suhintott, és puff! - éppen a mézeskorsót találta el a
polcon. A korsó a falhoz koccant, egyet-kettőt billegett, aztán
lepottyant a földre, és darabokra tört, a szép aranysárga méz meg mind
szétfolyt a padlón.

- No, a mi libánkat se kell többet őrizni - mormogta Henrik. - Még
szerencse, hogy nem a fejemre esett a korsó, legalább nem lett ragacsos
a hajam!

És mert az egyik cserépdarabon még látott valamicske mézet, fölszedte,
és elégedetten dünnyögte:

- Ne hagyjuk kárba veszni, ami még megmaradt, asszony! Aztán, ha
megettük, aludjunk egyet az ijedelemre; elég hosszú a nap, semmi kár nem
származik belőle, ha ma egy kicsit később kelünk fel.

- Jól beszélsz - mondta kövér Kata nyújtózkodva -, ami késik, az nem
múlik. Az ilyesmi úgy van, mint a csigával, amikor egyszer lagziba
hívták. Útnak is indult, de már csak a keresztelőre ért oda. Megijedt,
hogy elkésik, hát siettében felbukott a ház előtt a kerítésen. Erre azt
mondta magának: "Lassan járj, tovább érsz!" Azzal befordultak a
falnak, és aludtak tovább.
