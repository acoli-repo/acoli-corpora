# author: Gebrüder Grimm
# source: tbc
# url: https://www.grimmstories.com/hu//grimm_mesek/vasjanko
# note: copyright of translation tbc

## Vasjankó 

Hol volt, hol nem volt, volt egyszer egy király. Rengeteg nagy erdő
terült el kastélya körül. Sok mindenféle vad tanyázott benne, szarvas
is, dámvad is, őz meg egyenesen annyi, hogy egész csordákban vonult
tölgyesből bükkösbe, bükkösből gyertyánosba.

Egyszer a király nagyon megkívánta a vadpecsenyét. Kiküldte az egyik
vadászát hogy lőjön neki egy őzet.

Várták a vadászt, de hiába várták, nem jött vissza sem aznap, sem
másnap, sem soha többé.

- Talán valami baja esett - aggodalmaskodott a király, és másnap két
másik vadászt küldött a keresésére, de azok sem jöttek vissza.

Harmadnap a király összehívatta valamennyi vadászát.

- Kutassátok át az egész erdőt - hagyta meg nekik -, addig ne is
nyugodjatok, míg mind a hármukat meg nem találjátok!

De nem tértek haza ezek sem meg egyetlen vadászkutyájuk sem: odaveszett
az egész kopófalka.

Ettől fogva senki nem merészkedett többé az erdőbe. Nagy csönd borult a
magányos rengetegre, csak egy-egy sas vagy héja lebegett fölötte olykor.
Így volt ez sok-sok évig. Egyszer aztán jelentkezett egy idegen vadász a
királynál, be akart szegődni hozzá, és engedélyt kért, hadd mehessen a
veszedelmes erdőbe. A király azonban nem akart beleegyezni.

- Nem bátorságos ott - mondta -, attól tartok, te is úgy jársz, mint a
többi, sosem látunk többet.

- Uram királyom - felelte a vadász -, én nem ismerem a félelmet, és
mindenképpen szeretnék megpróbálkozni a dologgal.

- Hát ha mindenáron kockára akarod tenni az életedet - mondta a király
-, én nem akadályozóm meg erőszakkal; eredj, és lásd, mire mégy; de ha
baj ér, nekem ne tégy szemrehányást!

Az idegen vadász megköszönte a királynak az engedélyt, és nekivágott a
vadonnak. Kutyája csakhamar nyomra akadt, fölhajtott egy szép vadat, és
csaholva űzőbe vette. De alig szaladt pár lépést utána, mély kátyú állta
útját, úgyhogy egy tapodtat sem tudott továbbmenni. A vízből pedig
kinyúlt egy meztelen kar elkapta, és lerántotta a mélybe.

A vadász, amikor ezt látta visszafordult, s ment a királyhoz.

- Uram, adass nekem vödröket, és rendelj mellém három embert, azt
hiszem nyomában vagyok az erdőd titkának.

A király nyomban teljesítette a kérését, ő meg nekiállította a három
embert a munkának, és kimeríttette velük a kátyúból a vizet. Az üreg
fenekén egy óriást találtak. Barna volt, mint a rozsdás vas, haja benőtt
az arcába, és egészen a térdéig ért.

A vadász megkötözte, és magával vitte a kastélyba. Ott nagy álmélkodást
keltett. A király vasketrecbe záratta a kastély udvarán, és fővesztés
terhével megtiltotta, hogy a ketrec ajtaját bárki is kinyissa. A kulcsot
maga a királyné őrizte a párnája alatt.

Ettől fogva ismét biztonságban lehetett járni-kelni az erdőben.

Volt a királynak egy nyolcesztendős fiacskája. Ez egyszer az udvaron
játszadozott, s az aranylabdája beleesett a ketrecbe.

Odaszaladt, és bekiáltott az óriásnak:

- Add ki a labdámat!

- Előbb nyisd ki az ajtót, akkor odaadom - felelte az ember.

- Nem lehet, a király megtiltotta - mondta a fiú, és elszaladt.

De másnap megint visszament, és kérte, követelte a labdáját.

- Előbb nyisd ki az ajtót - ismételte makacsul az óriás.

A fiú azonban újra csak elszaladt.

Harmadnap a király elment vadászni. A gyerek ismét odalopakodott a
ketrechez.

- Ha akarnám sem tudnám kinyitni az ajtódat - mondta -, nincs hozzá
kulcsom.

- Anyád párnája alatt van a kulcsa, onnét elveheted.

A fiú nagyon szerette volna visszakapni a labdáját. Megfeledkezett
minden tilalomról, minden óvatosságról, és elhozta a kulcsot. A zár
nehezen járt, kattogott, csikorgott, de végül mégis fölpattant. Az ajtó
kinyílt, az óriás kilépett a ketrecből, visszaadta az aranylabdát, és
sebesen útnak indult.

A fiúcska megijedt: mi lesz, ha az édesapja üresen találja a ketrecet?

- Ne menj el, óriás - kiáltotta -, mert kikapok!

Az óriás visszafordult, nyakába ültette a királyfit, és gyors léptekkel
besietett az erdőbe.

Nemsokára megjött a király a vadászatból. Nyomban észrevette, hogy a
ketrec üres. Ment egyenesen a királynéhoz, faggatta, mi történt, de ez
nem tudott semmiről semmit. Kereste a kulcsot a párna alatt: hiába, nem
találta. Szólította a fiát: nem felelt senki. A király kiszalasztott
érte a környékre, hogy keressék meg; hasztalanul: nem akadtak nyomára.
Senki nem tudott semmi biztosat, lassanként azonban mégiscsak
megsejtették, hogyan, miként eshetett a dolog, és nagy szomorúság borult
a királyi udvarra.

Az óriás meg vitte a vállán a kisfiút. Mikor már jó mélyen bent jártak a
rengetegben, letette, és így szólt hozzá:

- Apádat, anyádat nem látod többé, de én gondjaimba veszlek, mert
kiszabadítottál, és megesett a szíved rajtam. Ha mindig megfogadod a
szavamat, jó sorod lesz. Kincsem, aranyom van elég, több, mint bárkinek
a világon.

Mohából ágyat vetett a fiúnak és lefektette. Másnap reggel pedig egy
forráshoz vezette, és azt mondta neki:

- Ez itt az aranyforrás; olyan tiszta, mint a kristály. Ülj ide mellé,
és ügyelj, nehogy bármi is belekerüljön, és beszennyezze. Minden este
eljövök majd és megnézem, eleget tettél-e a parancsomnak.

A fiú leült a forrás szélére, nézte, ahogy időnként egy-egy aranyhal
siklik egy-egy aranykígyó gyűrűzik tova benne, és vigyázott, nehogy
valami beleessék. Ahogy ott üldögélt, egyszer olyan hevesen megfájdult
az ujja, hogy önkéntelenül beledugta a vízbe. Nyomban ki is kapta onnét,
de hiába. akkorra már befutotta az arany az ujját. Akárhogy dörzsölte,
akárhogy súrolta, hiába, nem tudta többé leszedni róla.

Este megjött az óriás; végigmérte a fiút, azt kérdezte:

- Mi történt a forrással?

- Semmi, semmi - mondta a gyerek, s a háta mögé rejtette a kezét, hogy
ne lássék az ujja.

- Bedugtad az ujjadat a vízbe - mondta az óriás. - Most az egyszer
elnézem neked, de vigyázz, nehogy még egyszer előforduljon ilyesmi!

Másnap megint megfájdult a gyerek ujja. Kínjában a fejét vakargatta;
szerencsétlenségére egy hajaszála belehullott a vízbe. Gyorsan kivette,
de az már akkor csupa arany volt.

Este jött az óriás, s már tudta, mi történt.

- Beleejtetted egy hajadszálát a forrásba - mondta. - Most még elnézem
neked; de vigyázz: ha harmadszor is megtörténik, beszennyeződik a
forrás, és nem maradhatsz tovább nálam.

Harmadnap a fiú megint ott ült a víz mellett. Meg sem moccantotta az
ujját, akárhogyan fájt is. De az idő lassan telt; elunta magát, és
nézegetni kezdte arcát a forrás tükrében. Mindig jobban és jobban
előrehajolt, jól szembe akart nézni önmagával; vállig hulló haja
előreomlott, s beleért a vízbe. Gyorsan fölegyenesedett, de már késő
volt: tiszta arany lett a haja, s úgy ragyogott, mint a nap.

Szegény gyerek nagyon megrettent. Elővette keszkenőjét, és bekötötte
vele a fejét, hogy az óriás meg ne lássa.

De az már mindent tudott, s amikor megjött, rászólt:

- Vedd le azt a kendőt!

Előomlott az aranyhaj, s a fiúcska hiába mentegetődzött, az már semmit
nem segített.

- Nem álltad ki a próbát, megmondtam, hogy nem maradhatsz tovább nálam.
Menj világgá, tudd meg, mi a szegénység. De mert jó szívem van, és a
javadat akarom, megengedem neked: valahányszor bajba jutsz, állj ki az
erdőszélre, és kiáltsd be, hogy: "Vasjankó!" Akkor én ott termek, és
segítek rajtad. Mert nagy hatalmam van, nagyobb, mint gondolod, s
aranyam-ezüstöm, akár a tenger.

Szegény királyfi elhagyta az erdőt, s ment árkon-bokron át, míg egy nagy
városba nem ért. Munkát keresett, de nem fogadták fel sehol; nem értett
semmiféle mesterséghez, így hát nem is boldogult magában. Nem marad más
választása, jelentkezett a palotában, megkérdezte, nem kaphatna-e valami
munkát. Az udvari emberek nemigen tudták, mire használják, de mert
megtetszett nekik, ottmarasztották. Végül is a szakács szolgálatába
fogadta; az lett a dolga, hogy fát vágjon, vizet hordjon, és
összekotorja a hamut.

Egyszer, mikor senki más nem volt kéznél, a szakács vele küldte be az
ételt a királyi asztalra. A fiú nem akarta, hogy meglássák az
aranyhaját, hát a fején tartotta a sapkáját. Ilyesmi még sosem fordult
elő a királlyal.

- Nem tudod, hogy ha a király asztalánál szolgálsz föl, le kell vetned
a sapkádat? - szólt rá.

- Jaj, azt nem tehetem, uram királyom - felelte a fiú -, ótvaros a
fejem. A király nyomban hívatta a szakácsot, megszidta, amiért ilyen
inast fogadott föl, és ráparancsolt, hogy tüstént küldje el. De a
szakács megsajnálta a fiút; nem zavarta világgá, hanem elcserélte a
kertészlegénnyel.

Nehéz napok virradtak most szegény királyfira! Reggeltől estig dolgozott
a kertben, ültetett, öntözött, kapált meg ásott, jó időben, rossz időben
egyformán.

Egyszer nyáron egyedül tett-vett a kertben. Nagyon kimelegedett, levette
a sapkáját, hogy szellőztesse egy kicsit a fejét. Ahogy a nap rásütött,
aranyhaja úgy elkezdett csillogni-villogni, hogy szinte záporoztak a
sugarai. Betűztek a királylány hálószobájába is.

A királylány az ablakhoz ugrott, megnézni, mi ez a nagy fényesség.
Meglátta a fiút, és lekiáltott hozzá:

- Hallod-e, hozz nekem egy csokor virágot!

A fiú gyorsan a fejére húzta a sapkáját, szedett egy csokorra való
vadvirágot, és bokrétába kötötte. Ahogy ment fölfelé a lépcsőn,
találkozott a kertésszel.

- Nem szégyelled magad, ilyen hitvány csokrot viszel a
királykisasszonynak?! - mondta a kertész. - Eredj vissza gyorsan, szedd
le a legszebbjét!

- Nem - felelte a fiú -, a vadvirág illatosabb, azt jobban fogja
szeretni.

Ahogy a szobába lépett, a királylány rászólt:

- Vedd le a sapkádat, nem illik, hogy fedett fővel állj előttem.

- Nem vehetem, ótvaros a fejem - felelte a fiú.

De a királykisasszony lekapta róla a sapkát, úgyhogy aranyhaja
egyszeriben a vállára omlott, s olyan fényesen tündöklött, hogy
gyönyörűség volt látni. A fiú el akart szaladni, a királylány azonban
megragadta a karját, és el nem eresztette addig, míg egy marék tallért
nem ajándékozott neki.

A fiú nem sokat törődött az arannyal; nem tartotta meg magának, hanem
odaadta a kertésznek, s azt mondta:

- Ezt vidd el a gyerekeidnek, hadd játsszanak vele.

Másnap megint lekiáltott hozzá a királykisasszony, hogy vigyen neki egy
csokor mezei virágot. Alighogy a fiú a szobába lépett a virággal, a
királylány nyomban a sapkája felé nyúlt, és le akarta rántani; de a fiú
most már óvatosabb volt: mind a két kezével a fejére szorította a
sapkát. Kapott ismét egy marék aranytallért, de azt sem tartotta meg,
odaadta a kertésznek, vigye haza a gyerekeinek, hadd játsszanak vele.

Ugyanígy történt a harmadik napon is. A királylány most sem tudta
lekapni a sapkát a fiú fejéről, a fiú pedig ismét a kertésznek adta az
aranyat, hogy legyen mivel játszaniuk a gyerekeinek.

Nem sokkal ezután kitört a háború, megtámadták az országot. A király
hadba hívta népét, de mert ellenségei túlerőben voltak, és hatalmas
sereget vezettek ellene, nem nagyon bízott benne, hogy szembe tud velük
szállni.

Akkor a kertészfiú előállt, s azt mondta:

- Legénysorba nőttem, én is hadba akarok menni, kérek egy paripát.

De a katonák kinevették.

- Majd ha mi ellovagoltunk, kereshetsz magadnak lovat, hátha akad még
egy az istállóban!

Azzal elvágtattak. A fiú meg lement az istállóba, talált ott a jászolnál
egy gebét, és kivezette. Három lábon bicegett szegény pára, sántított
erősen, de mivel nem volt más választása, a fiú felült rá, s elügetett
rajta a sötét erdőhöz. Az erdőszélen megállt, és háromszor egymás után
bekiáltott a sűrűségbe, hogy csak úgy visszhangzott a vadon:

- Vasjankó! Vasjankó! Vasjankó!

Abban a pillanatban előtte termett az óriás.

- Mit kívánsz? - kérdezte.

- Jó paripát szeretnék, mert hadba akarok menni.

- Megkapod, de mert csak ennyit kértél, többet is kapsz tőlem.

Az óriás ezzel eltűnt az erdőben. De nemsokára egy lovászlegény tűnt föl
a fák közt, és egy pompás paripát vezetett a fiú elé. Tajtékot fújt a
nemes ló, s úgy toporzékolt, alig lehetett tartani. Mögötte talpig
vasban nagy sereg vonult fel a napfényben csillogtak a kardok, villogtak
a vértek, tündököltek a sisakok.

A királyfi a lovászra bízta a háromlábú gebét, ő maga felpattant a
pompás paripára, és elindult a sereg élén.

Javában folyt már az ütközet, s a király népe bizony nagyon megritkult.
Jó részük odaveszett, és nem sok hiányzott hozzá, hogy a király megadja
magát a maradékkal. Már éppen végső rohamra gyülekeztek, hogy hát egy
életük, egy haláluk, még egyszer megpróbálják, hátha sikerül valahogy
visszaszorítani az ellenséget. Ahogy éppen rendbe álltak a csatamezőn,
hirtelen trombitaszó ütötte meg a fülüket. Arrafelé tekintettek, ahonnét
a hang hallatszott: hát az erdő alatt gyönyörű sereg közeledett, elöl
egy délceg vitéz táncoltatta a paripáját; egyszerre magasba emelte
villogó kardját, s abban a pillanatban zúgva megindult az egész had,
mint a villám, lecsapott az ellenségre, s egykettőre megtört minden
ellenállást. Akik az imént még végveszéllyel fenyegették a király
maroknyi maradék népét, most fejüket vesztve futásra fogták a dolgot; az
idegen vitéz azonban utánuk vetette magát a seregével, s addig abba sem
hagyta az üldözést, míg mind egy szálig le nem vágta őket.

A király csak várta, várta a harcmezőn, hogy az ismeretlen vezér majd
odavágtat hozzá; hanem azt várhatta, mert a szabadító sereg nyomát egyéb
sem mutatta már, mint egy távolodó, foszladozó porcsík az erdő alatt.
Eltűnt lassan az is, és a király hiába kérdezősködött, senki nem tudta
megmondani neki, honnét jött a sereg, ki volt a vezére, s hova, merre
tűntek.

A fiú pedig visszavezette seregét az erdőbe, előkiáltotta Vasjankót, s
azt mondta:

- Köszönöm a szívességedet; itt van a vértes sereg meg a harci paripa;
kérem vissza a háromlábú gebémet.

Az erdő egyszeriben elnyelte a paripát is, sereget is, s a fiú előtt ott
állt a girhes gebéje. Felült rá, és szép lassacskán hazakocogott.

A király akkor már otthon volt a palotájában, s éppen a lányának
mesélte, mi történt.

- Nem én győztem - mondta -, hanem egy idegen vitéz, aki segítségemre
jött a hadával.

- És ki volt az a vitéz? - firtatta a királylány.

De a király maga sem tudta, és csak ennyit tudott mondani neki:

- Az ellenség után iramodott, nem is láttuk többet.

Akkor a lány leszaladt a kertészhez, és a legénye után tudakozódott,
vajon itthon van-e.

- Éppen most poroszkált haza a háromlábú gebéjén - mondta nevetve a
kertész. - Az egész udvarnép rajta gúnyolódik; "Megjött a mi
Sántabokánk! - kiabálták s azt kérdezik tőle: - No, te híres, melyik
bokor mögött lapultál? Kialudtad magadat?" Ő meg azt feleli: "Én
végeztem el a javát, nélkülem bizony balul ütött volna ki a dolog!"
Erre aztán még jobban kinevették!

A királylány jól megjegyezte, amit a kertésztől hallott, de egyelőre egy
szót sem szólt róla az apjának.

A királyt is egyre csak az furdalta, vajon ki lehetett az az ismeretlen
bajnok akinek az országát és talán az életét is köszönheti. Magához
hívatta a királykisasszonyt, és azt mondta:

- Tudod, mit terveztem ki magamban, édes lányom? Háromnapos nagy
ünnepséget hirdetek lovagi tornát is rendezünk majd, te pedig elhajítasz
egy aranyalmát: hátha eljön az idegen vitéz is, hogy vetekedjék érte.

A királylánynak tetszett a dolog, s tüstént ki is küldték a kikiáltókat,
adják tudtára az egész országnak a király elhatározását.

Mikor az ifjú meghallotta, mi készül a palotában, kiment az erdőszélre,
és előhívta Vasjankót.

- Mit kívánsz? - kérdezte tőle az óriás.

- Szeretném, ha én kapnám el a királylány aranyalmáját.

- Vedd úgy, mintha máris elkaptad volna. Adok hozzá vörös páncélt is
szép pej paripával.

A torna első napján így jelent meg az ifjú: vörös páncélban, pej
paripán. Odarúgtatott a lovagok közé, de senki nem ismerte meg.

Megszólaltak a harsonák, előlépett a királylány, eldobta az aranyalmát;
hanem azt senki más nem kapta el, mint az ismeretlen vitéz.

Ahogy elkapta, tüstént el is vágtatott vele.

Másnap Vasjankó fényes fehér páncélt adott rá és hófehér paripát alája,
abban ment a tornára. Megint ő kapta el az aranyalmát.

Mikor elkapta, egy percet sem időzött tovább, elvágtatott vele,
híre-pora sem volt, mire a többiek föleszméltek.

A királyt nagyon bosszantotta a dolog.

- Ez nem járja! - mondta. - Elém kell jönnie, és meg kell mondania a
nevét!

Harmadnap reggel parancsba adta a vitézeinek, hogy ha a lovag, aki az
aranyalmát elkapja, megint el akar vágtatni, vessék utána magukat, s ha
nem tér vissza a maga jószántából, támadják meg és kaszabolják le.

Ezen a harmadik napon a fiú fekete páncélt és hollófekete mént kapott
Vasjankótól. Megint ő nyerte el az aranyalmát: de amikor elvágtatott
vele, a király emberei utána rúgtattak, s az egyiknek sikerült úgy a
nyomába érnie, hogy a kardja hegyével megsebesítette a lábát.

A fiú mégis egérutat nyert, de a lova akkorát szökkent, hogy a lovasának
leesett a sisak a fejéről, s akik üldözték, láthatták, hogy aranyhaja
van. Hazamentek, és jelentettek mindent a királynak.

Másnap reggel a királylánynak az volt az első dolga, hogy megkérdezte a
kertésztől, mi van a legényével.

- Odalent dolgozik a kertben - felelte a kertész. - Ott volt ám az
ünnepségen, csak tegnap este jött haza! Három aranyalmát mutatott a
gyerekeimnek; azt állította, a viadalon nyerte őket.

A királylány sietett az édesapjához, s elmondta neki, amit hallott.

A király tüstént maga elé hívatta a fiút. Az csakhamar meg is jelent
előtte úgy, ahogyan szokott: egyszerű ruhában, sapkával a fején. A
királylány nem szólt egy szót sem, csak odalépett hozzá, és levette róla
a sapkát Abban a pillanatban vállig omlott a haja, olyan volt, mint egy
aranyzuhatag, ámult-bámult, aki látta.

- Te voltál az a lovag, aki mindennap másik páncélban jött el a
tornaviadalra, és elnyerte mind a három aranyalmát? - tette föl a király
a kérdést.

- Igen, én voltam - felelte a fiú -, itt vannak az aranyalmák.

És kirakta az asztalra a király elé mind a hármat.

- Ha egyéb bizonyíték is kell - folytatta -, itt a seb a lábamon,
melyet a Felséged emberei vágtak rajtam, amikor üldöztek. De én vagyok
az a vitéz is, aki megsegítette Felségedet az ellenséggel szemben.

- Ki az édesapád, honnét kerültél ide, hogy ilyesmire vagy képes?

- Édesapám hatalmas király, nekem magamnak pedig annyi a kincsem s
aranyom, amennyit csak akarok.

- Látom, nagy hálával tartozom neked - mondta a király. - Mit tehetnék
a kedvedre?

- Add hozzám feleségül a lányodat - felelte a fiú.

A királylány felkacagott.

- Ez sem kertel sokat! De én már az aranyhajáról láttam, hogy nem olyan
kertészlegény, mint a többi!

Odalépett hozzá, és jobbról-balról megcsókolta.

Az esküvőre a királyfi szüleit is meghívták. Eljöttek, s azt se tudták,
hová legyenek örömükben, hiszen már régen letettek a reményről, hogy
valaha viszontlátják a fiukat.

Ahogy a lakodalmas asztalnál ültek, egyszerre csak elnémult a zene,
feltárultak az ajtók, s egy daliás király vonult be nagy kísérettel a
terembe. Egyenesen a királyfihoz ment; átölelte, és így szólt:

- Én vagyok Vasjankó. Egy gonosz boszorkány elváltoztatott, de te
megváltottál a varázslattól. Hálából minden vagyonomat, egész országomat
neked adom érte!
