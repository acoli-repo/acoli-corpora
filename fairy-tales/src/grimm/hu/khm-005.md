# author: Gebrüder Grimm
# source: tbc
# url: https://www.grimmstories.com/hu//grimm_mesek/a_farkas_es_a_het_kecskegida
# note: copyright of translation tbc

## A farkas és a hét kecskegida 

Volt egy öreg anyakecske s annak hét gidácskája. Úgy szerette őket,
ahogy csak anya szeretheti a gyerekeit. Egyszer eleségért készült az
erdőbe. Összehívta a gidákat, és így szólt hozzájuk:
- Kedves gyermekeim, kimegyek az erdőre. Vigyázzatok, óvakodjatok a
farkastól: ha beengeditek, szőröstül-bőröstül fölfal. Furfangos állat a
farkas, még azt is megteszi, hogy idegen bőrbe bújik, de ha jól
figyeltek, reszelős hangjáról, fekete mancsáról nyomban ráismertek.
- Vigyázunk, édesanyácskánk, hogyisne vigyáznánk! - mondták a gidák. -
Elmehetsz nyugodtan.
Erre a kecskemama búcsút vett tőlük, és elindult az erdőbe.
Alig telik el egy negyedóra, kopogtatnak az ajtón, s valaki beszól:
- Nyissátok ki, kedveseim, én vagyok itt, édesanyátok. Mindegyikteknek
hoztam valami finomságot!
Hanem a gidák tüstént felismerték a farkast reszelős hangjáról.
- Nem nyitjuk ki! - kiabálták. - A mi édesanyánknak kedves, lágy a
hangja, a tiéd meg csúnya, reszelős. Nem is édesanyánk vagy te, hanem a
farkas!
A farkas mordult egyet, bosszantotta, hogy így túljártak az eszén. Kapta
magát, elszaladt a boltba, vásárolt egy jókora darab krétát.
- Minek neked az a kréta, ordas koma? - tréfálkozott a boltos. - Talán
beiratkoztál az iskolába?
De a farkasnak nem volt kedve a tréfához. Végigmérte a boltost úgy, hogy
annak majd elhűlt a vére; azt sem tudta, hogyan szabaduljon a kedves
vevőtől. A farkas pedig megette a krétát, s attól egyszerre vékony lett
a hangja, szinte maga sem ismert rá. "No - gondolta -, ez így jó
lesz" - azzal visszament kecskéékhez, megint bekopogtatott, s megint
beszólt nagy mézesmázosan:
- Nyissátok ki, kedveseim, én vagyok itt, édesanyátok. Hoztam
mindegyikteknek valami jó falatot!
De már annyira kívánta a gidahúst, hogy nem tudta megállni, be ne lessen
az ablakon, és szemügyre ne vegye a kívánatos pecsenyét. Éppen csak egy
pillanatig tartott az egész, aztán máris lekapta a fejét, nehogy
észrevegyék, a mancsát azonban meggondolatlanul otthagyta az
ablakpárkányon. A gidák meglátták, és visszakiabáltak neki:
- Nem nyitjuk ki, dehogy nyitjuk! A mi édesanyánknak szép fehér lába
van, a tiéd meg csúnya fekete. Nem is édesanyánk vagy te, hanem a
farkas!
A vén ragadozó dühösen körülszaglászta a házat, nincs-e rajta valahol
rés, amin befurakodhatna; de még egy fia repedést sem talált. Erre nagy
mérgesen elszaladt a pékhez.
- Megütöttem a lábamat, kenj rá gyorsan egy kis tésztát!
A péktől meg loholt a molnárhoz.
- Szórd be hamar liszttel a mancsomat!
A molnár nem tudta mire vélni a furcsa kívánságot. "No, ez a hamis
jószág megint rosszban töri a fejét" - gondolta. Hímezett-hámozott, de
a farkas rámordult:
- Egy-kettő, vagy nyomban fölfallak!
A molnár megijedt, nem teketóriázott tovább, beszórta liszttel a farkas
lábát, úgyhogy az tiszta fehér lett.
Akkor a rosszcsont harmadszor is bekopogtatott a kecskéék ajtaján.
- Nyissátok ki, kedveskéim, én vagyok itt, édesanyátok. Találjátok ki,
mit hoztam nektek az erdőből!
- Előbb mutasd meg a lábadat! - szóltak odabent az óvatos kis gidák.
A farkas nagy bátran föltette csirizes-lisztes mancsát az
ablakpárkányra. Fehér volt, a kecske lába sem lehet fehérebb. Erre a
gidák nyugodtan ajtót nyitottak.
Bezzeg megrémültek amikor meglátták a dühös ordast! Ahányan voltak,
annyifelé menekültek. Az első az asztal alá ugrott, a második az ágyba
bújt, a harmadik a kályhába, a negyedik a konyhába, az ötödik a
szekrénybe, a hatodik a mosdótál alá, a hetedik meg a faliórába. De a
farkas megtalálta őket; éhes is volt, mérges is volt, egymás után mind
bekapta. Csak a legkisebbiket nem lelte meg azt, amelyik a faliórában
rejtőzött.
Mikor jóllakott, odébbállt. Lefeküdt kint a réten egy fa alá, és
elaludt.
Nemsokára megjött az erdőből a kecskemama. Majd meghasadt a szíve attól,
amit látott! Az ajtó tárva-nyitva, asztal, szék, lóca egymás
hegyén-hátán, a mosdótál összetörve, vánkos, takaró lehúzva az ágyról.
Kereste a gyerekeit, de hiába. Sorra kiabálta a nevüket, de nem felelt
senki. Végül, amikor az utolsót hívta, megszólalt egy cingár hangocska:
- Itt vagyok, édesanyám!
- Hol? - kiáltotta kétségbeesetten szegény kecskemama, és föl-alá
szaladgált a romok közt. - Hol vagy, édes lelkem?
- Itt, az órában! - cincogta a gida.
A kecskemama fölágaskodott, és kiszedte az órából a csemetéjét; a többit
siratta, ennek az egynek meg úgy örült, hogy csak úgy potyogtak a
könnyei.
- Hát még akkor hogy potyogtak, amikor a legkisebbik gidától megtudta,
mi történt! Azt sem tudta, hová legyen bánatában; már-már azon volt,
hogy nekiszalad keservében a világnak. Kifordult a házból, neki a
rétnek, a kis gida meg sírva-ríva a nyomában.
Hát ahogy a rétre ért, szinte gyökeret vert a lába. Ott feküdt a farkas
a fa alatt, és horkolt, hogy csak úgy remegtek belé az ágak! Az öreg
kecske nézte, nézte, mint aki kővé dermedt. Addig nézte, míg észre nem
vette, hogy valami fickándozik a farkas kövér hasában. "Uram teremtőm,
csak nem az én szegény gyerekeim mozognak ott?" - gondolta.
Hazaszalasztotta a gidát ollóért, tűért, cérnáért, aztán nekilátott,
kezdte fölvágni az ordas bendőjét. Alig nyisszantott egyet, máris
kidugta a fejét egy gida.
- Csakhogy látlak, édesanyám! - kiáltotta, s örömében már-már a nyakába
ugrott kecskemamának. De az most nem ért rá az ilyesmire; szaporán
csattogtatta az ollót metélte a farkas irháját, míg csak mind a hat fia
ki nem ugrott a bendőből, s ott nem táncolt körülötte. Mert hát a mohó
fenevad egészben nyelte le valamennyit!
Mikor mindnyájan együtt voltak már, s alaposan ki is örvendezték
magukat, azt mondta a kecskemama:
- Menjetek, keressetek jó nagy köveket! Belevarrjuk ennek a tűzre való
állatnak a hasába, amíg alszik!
A gidák egész halom követ hordtak össze, aztán nekifogtak, s annyit
tömtek az ordasba, amennyi csak belefért. Mikor a rakodással
elkészültek, kecskemama sietve összevarrta a farkas irháját. Észre se
vette a gonosz, olyan mélyen aludt, meg se moccant közben.
Késő délutánig horkolt, akkor elfordult az árnyék, rásütött a lemenő nap
és fölébresztette.
Ásított egy nagyot a koma, aztán föltápászkodott, hogy igyék egyet a
kútnál, mert rettenetesen megszomjazott.
- Úszni akarnak a gidák! - mormolta kedélyesen. Csak azt nem értette,
hogy lehet ilyen átkozottul nehéz az a hat gyenge csontú gidácska.
Lépett egyet-kettőt, imbolyogva, mint a részeg; a kövek meg
összekocódtak, zörögni kezdtek a hasában.

Mi csörög, mi zörög?
A hasamban mi görög?
Azt hittem, hat gidát nyeltem,
mégis csak kő kocog bennem...


dünnyögte bosszúsan, s alig várta, hogy egy jót kortyolgasson a jéghideg
vízből. Áthajolt a káván, s abban a pillanatban a sok kő mind
előrelódult a hasában. Fejest bukott a kútba, és szánalmasan
belefulladt.
A gidák a sövény mögül lesték, mi történik. Mikor az ordas eltűnt a
kútban, nagy vidáman előszaladtak, körbe fogództak, nótára gyújtottak,
azt énekelték:

Kellett neked kecskegida?
Odalettél, farkas koma!

És örömükben anyjukkal együtt körültáncolták a kutat.
