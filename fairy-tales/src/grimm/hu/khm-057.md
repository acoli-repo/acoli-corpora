# author: Gebrüder Grimm
# source: tbc
# url: https://www.grimmstories.com/hu//grimm_mesek/az_aranymadar
# note: copyright of translation tbc

## Az aranymadár 

Élt valaha régen egy király. Gyönyörűséges kert volt a kastélya körül, s
a kertben állt egy almafa, amely csupa aranyalmát termett. Mikor eljött
az érés ideje, este megszámlálták rajta a gyümölcsöt, de másnap reggelre
egy hiányzott belőle. Jelentették a dolgot a királynak, az meg parancsba
adta, hogy minden éjjel őrséget kell állni az almafa alatt.
Három fia volt a királynak. Ahogy leszállt az este, kiküldte a
legnagyobbat a kertbe. Hanem éjféltájban a fiún erőt vett az álom, és
reggelre megint hiányzott egy aranyalma. Másnap éjszakára a középső fiú
volt a soros a virrasztásban, de ő se járt különben: mikor az óra
tizenkettőt ütött, elnyomta az álom, s reggelre megint kevesebb lett egy
almával. Harmadnap a legkisebbik fiúra került a sor. Az vállalta is az
őrködést, de az apja nem nagyon bízott benne; úgy gondolta, ennek sem
fog jobban sikerülni, mint a két bátyjának. A fiú azonban addig
erősködött, míg a király ki nem jelentette:
- Hát nem bánom, próbáld meg, ha olyan nagyon akarod!
A fiú a fa alá telepedett, jól kinyitotta a szemét, és nem engedett az
álomnak. Ahogy a toronyóra tizenkettőt vert, surrogást hallott a
levegőben. Fölnézett: hát egy madár ereszkedett le a fára, arany
tollazata csillogott-villogott a holdfényben. Ahogy leszállt, s éppen le
akart csippenteni a csőrével egy almát, a fiú kapta a nyilát, és rálőtt.
A nyílvessző meghorzsolta; a madár fölröppent s elszállt, de egy
aranytolla lehullott. A fiú fölvette a tollat, bevitte reggel az
apjának, s elmondta neki, mi történt az éjjel. A király összehívta a
nagytanácsot, s ott aztán valaki nagy bölcsen megállapította, hogy egy
ilyen toll többet ér, mint az egész birodalom.
- No, ha ilyen sokat ér - mondta a király -, nem is elégszem meg
ennyivel, hanem az egész madarat akarom.
A király legidősebb fia útnak indult, hogy megkeresse az aranymadarat.
Nem kérdezett senkitől semmit, nem hagyatkozott, csak a tulajdon eszére.
Ment egy darabig, meglátott egy erdőszélen egy rókát; lekapta a
flintáját, és célba vette.
Azt mondja a róka:
- Ne lőj rám, egy jó tanáccsal szolgálok érte! Te az aranymadarat
keresed, és ma este egy faluba fogsz érni. Ott két fogadó van egymással
szemben. Az egyik fényesen kivilágítva, s benne nagy vigalom,
dínomdánom, de te ne abba térj be, hanem a másikba, akármilyen szánalmas
is a külseje.
"Már hogyan adhatna értelmes tanácsot egy ilyen buta állat" - gondolta
a legény; meghúzta a ravaszt, de nem talált.
A róka meg a lába közé kapta a farkát, és eliramodott az erdőbe.
A fiú folytatta útját, és estére valóban beért a faluba, ahol a két
fogadó állt egymással átellenben. Az egyikben szólt a zene, hejehuja, s
dobogott a tánc; a másik nyomorúságosan, semmit érőn rúgott ki az
országútra. "Ugyancsak bolond volnék, ha ebbe az ütött-kopott fogadóba
szállnék, nem pedig a szebbikbe" - gondolta a legény. Be is tért, ki se
jött belőle többet, ott élte világát, és megfeledkezett aranymadárról,
szülői házról, minden tisztességről.
Telt-múlt az idő, s otthon csak hiába várták a legidősebb testvért, hírt
sem hallottak felőle. Akkor aztán fölcihelődött a középső fiú, hogy majd
ő megkeresi az aranymadarat.
Minden szakasztott úgy történt vele, mint a bátyjával: találkozott a
rókával, de ügyet se vetett a jó tanácsára; odaért a két fogadóhoz, az
egyik sötét volt, a másikból harsogott a lárma, s ennek a fényesnek az
ablakában ott állt a testvérbátyja, és hívogatta, csalogatta befelé. A
fiúnak sem kellett kétszer mondani: nosza, betért, s élte vígan a
világát.
Hogy megint telt-múlt az idő, és a középső testvér se vissza nem jött,
se hírt nem hallottak róla, egy szép napon a legkisebbik fiú azt mondta
az apjának:
- Édesapám, rajtam a sor, hadd tegyek most én próbát! De a király nem
akarta elengedni.
"Minek is menne? - gondolta. - Hogyan találná meg az aranymadarat, ha a
két bátyja sem találta? Meg aztán baj is érheti az úton, és nem tud
magán segíteni, nincs ennek elég sütnivalója ahhoz."
De a fiú addig kérlelte, míg végül rá nem hagyta a dolgot.
Az erdőszélen megint ott ült a róka, s az életét kérte egy jó tanács
fejében. A fiú megszánta.
- Ne félj, róka koma, nem bántalak!
- Nem is fogod megbánni - felelte a róka -, csak ügyelj mindig a
szavamra. Most pedig ülj a farkamra, hogy gyorsabban haladjunk.
A fiú felült, a róka meg futásnak eredt; olyan sebesen rohantak
árkon-bokron át, hogy a fiúnak csak úgy fütyült a szél a füle mellett.
Ahogy a faluba értek, leszállt a rókáról, megfogadta a tanácsot, s ment
egyenest az ütött-kopott fogadóba; ott meghált. Másnap reggel folytatta
útját. Alig ért ki a faluból, a mező szélén már várta a róka.
- Eljöttem, hogy kioktassalak, mit hogyan kell csinálnod - mondta. -
Menj mindig egyenesen előre, amíg egy kastélyhoz nem érsz. Egész sereg
katona őrzi; de te ne törődjél vele: aludni, horkolni fog az egész
tábor. Vágj nyugodtan keresztül rajta, menj be a kastélyba, s nézd végig
a szobákat; a legeslegutolsóban megtalálod az aranymadarat, közönséges
fakalitkában. Dísznek mellette áll egy aranykalitka is, de vigyázz,
nehogy a hitvány kalitkából kivedd a madarat, és áttedd az aranyosba,
mert megadhatod az árát!
Azzal a róka kinyújtotta a farkát, a királyfi meg ráült, s rohantak
árkon-bokron át, hogy csak úgy fütyült a szél a fülük mellett.
Odaértek a kastélyhoz. Minden úgy volt, ahogy a róka előre megmondta. A
királyfi végigment a szobákon, a legeslegutolsóban bent ült az
aranymadár a hitvány fakalitkában, amellett meg ott csillogott a fényes
aranykalitka; a három aranyalma pedig szanaszét hevert a szobában. A fiú
azt gondolta, mégiscsak nevetséges volna, ha ezt a szép madarat ilyen
ócska, nyomorúságos kalitkában hagyná; kinyitotta hát az ajtócskát,
megfogta a madarat, és áttette az aranykalitkába. Abban a pillanatban
éleset sikoltott a madár; a katonák fölébredtek, berohantak, és elfogták
a fiút. Másnap reggel törvény elé állították, és mert semmit nem
tagadott, mindent beismert, halálra ítélték. De a király kijelentette:
egy feltétellel megkegyelmez neki, meghagyja az életét, és még az
aranymadarat is odaadja ráadásnak, ha elhozza az aranylovat, mely még a
szélnél is sebesebben jár.
A királyfi nagy búsan útnak indult. Váltig tűnődött, váltig sóhajtozott,
hogy ugyan hol találhatja meg azt a híres aranylovat. Egyszer csak mit
lát? Ott ült előtte az úton a róka.
- Látod, hogyan jártál, mert nem hallgattál rám! - mondta neki. - De ne
csüggedj el, majd én pártodat fogom; megmondom, miképpen juthatsz el az
aranylóhoz. Menj egyenesen, míg egy kastélyhoz nem érsz; ott áll a ló az
istállóban. Az istálló előtt egy sereg lovászfiú hever, hanem az mind
mélyen alszik és horkol, bátran kivezetheted az aranylovat. Egyre
azonban vigyázz: ha fölnyergeled, az ócska szerszámot tedd rá, ne a
mellette függő aranyosat, különben megjárod.
Azzal a róka kinyújtatta a farkát, a királyfi ráült, és rohantak
árkon-bokron át, hogy csak úgy fütyült a szél a fülük mellett.
Minden úgy volt, ahogyan a róka előre megmondta; a királyfi bement az
istállóba, s ott találta az aranylovat. Fogta a kopott fanyerget, rá
akarta tenni, aztán meggondolta magát. "Csak nem szégyenítem meg ezt a
szép állatot ezzel az ócskasággal! Jó szerszám való erre."
De amint fölvetette hátára az arany nyerget, a ló azonnyomban hevesen
nyihogni kezdett. A lovászok fölébredtek, megragadták; és fogságba
hurcolták a királyfit.
Másnap reggel a bíróság halálra ítélte, de a király kijelentette:
megválthatja az életét, s ráadásul még az aranylovat is megkaphatja, ha
elhozza neki az aranykastélyból a világszép királylányt.
A fiú nehéz szívvel indult útnak. Alig ment egy keveset, máris várta a
róka.
- Megfogadtam, hogy leveszem rólad a kezemet - mondta -, de megesett a
szívem a sorsodon; még ez egyszer segítek rajtad. Ez az út egyenest az
aranykastélyhoz vezet. Estére fogsz odaérni. Éjszaka, ha minden
elcsendesedett, lemegy a királylány a fürdőházba, fürdeni. Mikor be akar
lépni, elébe ugrasz és megcsókolod. Akkor aztán viheted, ahová akarod:
mindenüvé veled megy. Hanem egyre vigyázz: meg ne engedd. hagy előbb
elbúcsúzzon a szüleitől, különben megjárod.
Azzal a róka kinyújtotta a farkát, a királyfi ráült, s rohantak
árkon-bokron át, csak úgy fütyült a szél a fülük mellett.
Megérkeztek az aranykastélyhoz. Minden úgy történt, ahogyan a róka előre
megmondta. Megjött lassan az éjfél, körös-körül minden mély álomba
merült, a szép királylány pedig lesétált a fürdőházba.
Akkor a királyfi előugrott a bokrok mögül, és megcsókolta.
- Tudom, veled kell mennem - mondta a királylány -, nem is ellenkezem,
indulhatunk, amikor akarod. Csak egyet kérek tőled, engedd meg, hogy
előbb búcsút vegyek a szüleimtől.
A fiú eleinte hallani sem akart róla, de a királylány sírva-ríva
könyörgött, még a lába elé is letérdelt; így hát a végén mégis engedett
neki.
A királylány fölszaladt a palotába, odament az apja ágyához, s abban a
pillanatban fölébredt a király, föl az egész kastély. A fiút elfogták,
és tömlöcbe vetették.
Másnap reggel ítélőszék elé vezették, és kimondták rá a halált.
- Neked immár véged - mondta a király -, elnyered a vakmerőséged
jutalmát. Hanem egy módon mégis megtarthatod az életedet. Van itt az
ablakom előtt egy hegy, amely nagyon zavarja a kilátást. Ha azt egy hét
alatt elhordod, kegyelmet kapsz, és ráadásul a lányomat is neked adom.
A királyfi tüstént dologhoz látott. Ásott, lapátolt látástól vakulásig;
de mikor az utolsó előtti napon is csak akkora volt a hegy, mint annak
előtte, búnak adta a fejét, és letett minden reményről. Az utolsó estén
azonban egyszerre csak megjelent előtte a róka.
- Nem érdemled meg, hogy törődjem veled, de csak eredj, feküdj le, és
aludd ki magad, a többit bízd rám.
A királyfi másnap reggel, ahogy fölébredt, tüstént kinézett az ablakon:
nyomát se látta a hegynek. Örvendezve szaladt a királyhoz, és
jelentette, hogy teljesítette a föltételt. A király mit tehetett mást?
Szavának állt, s neki adta a lányát.
Útra keltek hát kettesben, mentek, mendegéltek; egyszer csak elébük
toppant a hűséges róka.
- A javát megkaptad - mondta -, de az aranykastélybeli királylányhoz
aranyló is tartozik ám!
- Hát azt hogyan szerezhetném meg? - kérdezte a királyfi.
- Azt is megmondom, figyelj a szavamra - felelte a róka. - Először vidd
el szépen a királylányt a királyhoz, aki az aranykastélyba küldött. Nagy
öröm lesz, szívesen odaadják neked az aranylovat, ki is vezetik eléd. Te
csak ülj föl rá, búcsúzóul sorra kezelj végig mindenkivel. Mikor a
királylányra kerül a sor, jól fogd meg a kezét, kapd föl a nyeregbe,
azzal illa berek! - vágtass el, senki nem ér a nyomodba, mert az aranyló
még a szélnél is gyorsabb.
Így is történt minden. Mikor aztán a királyfi javában vágtatott az
aranylovon a királylánnyal, egy berek szélén egyszer csak feltűnt a
róka, és intett nekik, hogy álljanak meg egy szóra.
Most hozzásegítelek az aranymadárhoz is - mondta. - Ha közelébe érsz a
kastélynak, ahol a madár lakik, tedd le a lányt, majd én gondját
viselem. Te rúgtass be az aranylovon a kastély udvarára; nagy öröm Lesz,
szívesen odaadják, ki is hozzák neked az aranymadarat. Ahogy kezedbe
kaptad a kalitkát, vágtass vissza hozzánk, s vedd föl megint a
királylányt.
Ez is megtörtént. Mikor aztán a királyfi haza akart térni a kincseivel,
elé állt a róka, és azt kérdezte:
- Hát nekem mi lesz a fizetségem, amiért megsegítettelek?
- Mit kívánsz? - kérdezte a királyfi.
- Ha odaérünk az erdőszélre, lőj agyon, és vágd le a fejemet meg a
lábamat.
- Szép hála volna! - mondta a királyfi. - Ezt én nem tehetem meg.
- Hát ha nem akarod, el kell hagynom téged - mondta a róka -, de mielőtt
elválunk, adok még egy jó tanácsot. Két dologra ügyelj: akasztófáról
sose végy húst, kútkávára sose ülj.
Azzal eltűnt az erdőben.
"Furcsa egy állat! - gondolta a fiú. - Mi nem jut eszébe! Ki venne húst
akasztófáról? S arra se támadt még soha kedvem, hogy a kút kávájára
üljek."
Továbblovagolt a világszép királylánnyal. Útjuk azon a falun vitt át,
ahol a két testvére élte világát.
Nagy lárma, zsibongás fogadta a királyfit, s mikor tudakozódni kezdett
felőle, mi az oka a sokadalomnak, azt felelték:
- Két gonosztevőt visznek akasztani.
A királyfi közelebb ügetett a vesztőhelyhez. Két halálra ítélt állt az
akasztófa alatt; a hóhérok éppen készültek a nyakukba akasztani a
kötelet. A királyfi megismerte bennük a két bátyját. Míg ő odajárt, mind
egy fillérig elverték a vagyonukat, aztán mindenféle gonoszságot
műveltek, s most azért kellett volna lakolniuk.
A királyfi jó testvér volt, megesett a szíve a sorsukon, odaléptetett
aranylován a bírói emelvényhez, és megkérdezte:
- Nem lehetne megszabadítani ezeket a rabokat?
- Lehetni éppen lehet - felelték -, ha valaki kiváltja őket. De ugyan ki
pazarolná ilyen gazfickókra a pénzét?
A királyfi azonban letette értük a váltságdíjat.
- Nem érdemlik meg a szabadulást - mondta a bíró -, de hát ez a re
dolgod, vidd őket, amerre akarod; csak már ne is lássuk a környékünkön a
mihasznákat!
Így hát együtt mentek tovább, a három testvér meg a királylány.
Csakhamar beértek abba az erdőbe, ahol először találkoztak a rókával.
Keményen tűzött a nap, de a lombok alatt kellemes hűvös volt. Azt mondta
a legidősebb testvér:
- Telepedjünk le itt a kútnál, együnk-igyunk, pihenjünk!
A királyfi beleegyezett, s ahogy beszélgetni kezdtek, oda se gondolt,
csak leült a kút kávájára, mert nem gyanított semmi rosszat. Akkor a két
bátyja hátulról belelökte a kútba.
Fogták a királylányt, a lovat meg a madarat, és hazamentek az apjukhoz.
- Nemcsak az aranymadarat hozzuk ám! - dicsekedtek. - Megszereztük az
aranylovat meg az aranykastélybeli királylányt is!
Volt is nagy öröm a háznál! Hanem az aranyló nem akart enni, az
aranymadár nem akart fütyülni, a királylány meg csak ült, ült és
sírdogált.
A legkisebbik testvérnek azonban nem történt semmi baja. A kút
kiszáradt; ahogy belökték, puha mohára esett, s minden tagja ép maradt,
de kimászni sehogyan sem tudott. Ám a hűséges róka most sem hagyta
cserben. Beugrott hozzá a kútba, megszidta, amiért nem fogadta meg a
tanácsát, s azt mondta:
- Mégse hagyhatlak itt; várj csak, kisegítlek a napvilágra.
Meghagyta neki, hogy jól kapaszkodjék a farkába, s így aztán kihúzta.
- Hanem ezzel még nincs vége a veszedelemnek - mondta. - A bátyáid nem
voltak biztosak a halálodban, hát mindenfelé őrszemeket állítottak az
erdőbe, és meghagyták nekik, öljenek meg, ha meglátnak.
Éppen egy szegény ember üldögélt a közelükben az árokparton. A királyfi
ruhát cserélt vele, és így szerencsésen bejutott az édesapja udvarába.
Nem ismerte meg senki; de az aranymadár elkezdett fütyülni, az aranyló
elkezdett enni, a világszép királylány pedig fölhagyott a sírással.
- Hát ezt meg mire véljem? - kérdezte a király.
- Nem tudom - felelte a királylány -, de eddig olyan szomorú voltam.
most meg olyan vidám vagyok. Mintha megjött volna az igazi vőlegényem.
És rendre elmondta a királynak, mi minden történt az úton, pedig a két
idősebb testvér megfenyegette, hogy halálnak halálával hal meg, ha csak
egy árva szót is elárul.
Akkor a király összehivatta a kastély apraját-nagyját. Megjelent a
legkisebb királyfi is, rongyos útszéli koldus képében. A királylány
nyomban megismerte, és a nyakába borult. A két elvetemült testvért ott
helyben elfogták és kivégezték, a legkisebbik királyfi pedig feleségül
vette a világszép királylányt, és ő lett az öreg király egyetlen
örököse.
Hát szegény rókával mi lett?
Telt-múlt az idő; egyszer a királyfi megint kiment az erdőbe vadászni. A
sűrűben váratlanul elébe ugrott a róka.
- Neked mindened megvan, amit csak kívánhatsz - mondta -, de az én
balsorsom csak nem akar véget érni, pedig kiválthatnál belőle!
És megint kérve kérte, lője agyon, s vágja le a fejét meg a lábát. A
királyfi végre ráállt a dologra. Amint megtette, a róka nyomban emberré
változott, és ez az ember nem volt más, mint a világszép királylány
testvére. Megszabadult a varázslattól, és boldogan éltek, míg meg nem
haltak.
