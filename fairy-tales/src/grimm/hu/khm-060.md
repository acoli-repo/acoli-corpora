# author: Gebrüder Grimm
# source: tbc
# url: https://www.grimmstories.com/hu//grimm_mesek/a_ket_testver
# note: copyright of translation tbc

## A két testvér 

Volt egyszer két testvér, az egyik gazdag, a másik meg szegény. A gazdag
aranymíves volt és gonosz szívű; a szegény söprűkötésből élt, s jó és
becsületes ember volt. Ennek a szegénynek volt két fia, két ikertestvér;
úgy hasonlítottak egymásra, mint egyik tojás a másikra. El-eljárogattak
gazdag nagybátyjuk házába, és rendszerint kaptak ott valami kis
ételmaradékot. Egyszer a szegény ember rőzséért ment az erdőbe. Az egyik
fán megpillantott egy különös madarat: színarany volt s olyan szép,
amilyet még sosem látott. Fölkapott egy kavicsot, megcélozta, és el is
találta, de éppen csak annyira, hogy a kő egy kicsit meghorzsolta a
madár tollát. A madár elrepült, de egy aranytoll lehullott a szárnyából
a földre. A szegény ember fölvette, és elvitte a gazdag testvérének.

- Ez bizony színarany - mondta az, és sok pénzt adott neki érte. Másnap
a szegény ember fölmászott egy nyírfára, gallyat akart szedni róla.
Egyszerre csak megrebbent a lomb, és kirepült belőle az aranymadár. A
szegény embernek nem sokat kellett keresgélnie, hamarosan rábukkant a
fészekre. Egy tojást talált benne, színtiszta aranyból. Fogta, azt is
elvitte a bátyjának.

- Színaranyból van ez is - mondta a gazdag testvér, s megint megadta
busásan az árát. Hanem a végén hozzátette: - Most aztán már magát a
madarat szeretném.

A szegény ember harmadszor is kiment az erdőbe, s mikor látta, hogy a
madár most is ott ül a fán, fölkapott egy kavicsot, s úgy megdobta, hogy
nyomban leesett. Fölvette, elvitte a testvérének, s kapott érte egy nagy
halom aranyat.

"No ezzel már kezdhetek valamit" - gondolta, és elégedetten hazament.
Az aranymíves azonban agyafúrt ember volt, nagyon jól tudta, miféle
jószág ez a madár. Beszólította a feleségét, s így szólt hozzá:

- Süsd meg nekem az aranymadarat, de vigyázz, nehogy valami híja
legyen! Az egészet mindenestül én magam akarom elfogyasztani!

Tudta ugyanis, hogy aki ennek a madárnak a szívét meg a máját megeszi,
az élete fogytáig minden áldott reggel egy aranyat talál a vánkosa
alatt.

Az asszony megkopasztotta a madarat, nyársra húzta, és sütni kezdte.
Közben azonban valami dolga akadt odakint az udvaron. Azalatt a
söprűkötő két gyereke beszaladt a konyhába. Kíváncsian nézték a nyársat,
forgattak rajta egyet-kettőt, szimatolták a jó sültszagot, és nagyon
megkívánták a madárpecsenyét. És mert a forgatás közben két darabka
lepottyant a serpenyőbe, azt mondta az egyik:

- Együk meg ezt a pár falatkát, nagyon éhes vagyok, úgysem veszik
észre. Neki is láttak nyomban, egyik az egyik darabkának, másik a
másiknak. Közben visszajött az asszony is. Látta, hogy a gyerekek rágnak
valamit.

- Mit esztek? - kérdezte tőlük.

- Két darabka leesett a madárból - felelték -, gondoltuk, azt
megehetjük.

- Jaj nekem! - ijedt meg az asszony. - Hiszen az a szíve meg a mája
volt; mit szól az uram, ha észreveszi, hogy híja van a madárnak!

Gyorsan levágott egy kiskakast, kivette a szívét meg a máját, rászúrta a
nyársra, s amikor a pecsenye kisült, föltálalta az aranymívesnek.

Az magára zárta az ajtót, s mohón nekilátott a falatozásnak, először
megette a szívet meg a májat, aztán a combját, a mellét, a szárnyát, nem
hagyott belőle egy falatkát sem.

Másnap reggel, amint a szemét kinyitotta, első dolga volt, hogy a
párnája alá nyúlt. Hanem egy fia arany nem sok, annyit sem talált
alatta.

A söprűkötő két gyereke még csak nem is sejtette, milyen nagy szerencse
érte őket. Nagyon elcsodálkoztak, amikor reggel egyszer csak kigurult
valami a vánkosuk alól, lepottyant a földre, és csendült egyet.

- Nézd csak, de szép fényes kis guriga! - kiáltotta az egyik. Hamar
fölvették, akkor látták, hogy arany. Mutatták az apjuknak; az is csak
ámult-bámult: hogyan kerül aranypénz az ő gyerekeinek a feje alá?

A dolog másnap, harmadnap is megismétlődött. A szegény ember aggódni
kezdett, hogy a végén még baj lehet a dologból; elment a bátyjához, és
elmondta neki, hogy a két fiának minden reggelre egy-egy arany terem az
ágyában.

A gazdag ember rögtön sejtette, mi történhetett.

"Ezek a hitvány kölykök elették előlem az aranymadár szívét és máját -
mondta magában. - De ez egyszer nem viszik el szárazon: lakolni fognak
érte!"

Így szólt az öccséhez:

- Az a két gyerek az ördöggel cimborál, mert ilyesmi nem történhetik
tisztességes úton. Vigyázz, még nagy bajod lehet belőle; ne tűrd őket
tovább a házadban! Ha te el nem kergeted őket, nekem kell majd rendet
teremtenem a házad táján!

A söprűkötő attól félt, hogy a bátyja végül még elemészti a két fiút.

"Még mindig jobb nekik, ha kiteszem a vadonba, és a sorsukra hagyom
őket, úgy talán megmenekülnek" - gondolta.

Nagy búsan föltarisznyázta a gyerekeket, kiment velük az erdőbe, mintha
csak a favágáshoz vinné őket segítségnek; aztán mikor jól bent jártak
már a rengetegben, fájó szívvel mind a kettőt megcsókolta és elszaladt.

A gyerekek összevissza futkostak az erdőben, keresték az utat hazafelé,
de hiába, inkább mind beljebb és beljebb tévedtek. Végül is egy vadász
talált rájuk.

- Hát ti kinek a gyerekei vagytok? - kérdezte az tőlük.

- A szegény söprűkötő fiai volnánk - felelték, s elmesélték neki, hogy
az apjuk nem akarta tovább megtűrni őket a házában, mert minden reggel
egy arany terem a párnájuk alatt.

- Nincs abban semmi rossz - mondta a vadász -, ha amellett becsületesek
maradtok, és nem lesztek naplopók.

A jó embernek megtetszett a két fiú, neki magának nem volt gyerekre, hát
hazavitte őket magával, s azt mondta nekik:

- Mostantól fogva én leszek az apátok, én foglak fölnevelni benneteket.
Megtanította őket a vadászmesterségre, az aranyat pedig, ami reggelente
a vánkosuk alatt termett, félretette, hogy hiánytalanul mind meglegyen,
ha majd egyszer szükség lesz rá.

Mikor aztán fölserdültek, nevelőapjuk egy szép napon magával vitte őket
az erdőbe.

- Itt az ideje, hogy megpróbálkozzatok a mesterlövéssel. Ha sikerül,
fölszabadítlak benneteket, és igazi vadászok lesztek.

Kimentek a lesre, és sokáig várakoztak, de vad nem mutatkozott. Végül
aztán a vadász észrevette, hogy az erdő fölött ék alakban egy
dunnalúdraj úszik. Odakiáltott az egyik fiúnak:

- Lőj le egyet az ék mind a három sarkáról!

Mindegyik lövés talált, a fiú kiállta a próbát. Csakhamar feltűnt egy
második raj is, olyan alakban szállt, amilyen egy írott kettes. A vadász
most a másik fiúnak kiáltott át, hogy lőjön le egyet mindegyik sarkáról.
Annak is sikerült, az is kiállta a próbát. Erre a nevelőapjuk így szólt:

- Felszabadítlak benneteket; mától fogva kitanult vadászok vagytok.

A fiúk tanakodni kezdtek egymás közt, mitévők legyenek, mit kezdjenek a
szabadságukkal.

- Nem volna szép, ha tovább is a nevelőapánk nyakán élnénk, foglalkozás
után kell néznünk - mondta az egyik.

- Igazad van - felelte a másik -, csakhogy mielőtt beállnánk valahová,
előbb világot kellene látnunk. Hiszen itt élünk gyerekkorunk óta, s ezen
a rengetegen kívül nem ismerünk semmit.

Este aztán, mikor vacsorához ültek, így szóltak a nevelőapjukhoz:

- Kedves apánk, kitanultuk a mesterségünket, most már egy kicsit körül
szeretnénk nézni a nagyvilágban. Ha megengeded, elindulnánk szerencsét
próbálni.

- Ez derék vadászhoz illő beszéd - mondta az öreg -, magamnak is ez
volt a kívánságom. Menjetek csak, kísérjen a jó szerencse utatokban!
Csakhamar eljött a búcsúzás napja. A vadász egy-egy jó puskát
ajándékozott nekik.

- Vigyetek magatokkal a megtakarított aranyotokból is annyit, amennyi
csak kell - mondta.

Elkísérte őket egy darabon, s amikor végleg búcsút vettek egymástól, még
egyszer megölelte őket, s egy fényes pengéjű kést nyújtott át nekik.

- Fiaim, ha valaha elválik az utatok egymástól, szúrjátok be ezt a kést
az általútnál egy fába. Amelyikőtök oda visszatér, leolvashatja a késről
a testvére sorsát.

- Hogyan, kedves apánk? - kérdezték a fiúk.

- Úgy, hogy a kés pengéjének két lapja van; az egyik jelenti az
egyiketek életét, a másik a másikotokét. Ha fényes marad, jó sorsot
jelent; ha megrozsdásodik, az a halál jele.

A fiúk eltették a kést, és nekivágtak a nagyvilágnak. Nemsokára
bejutottak egy erdőbe. Akkora rengeteg volt, hogy egy nap alatt át sem
bírtak vágni rajta; ott lepte őket az éjszaka. Másnap megint egész nap
mentek, mégsem kerültek ki a vadonból. Elfogyott az ennivalójuk is, hát
azt mondja az egyik:

- Lőnünk kell magunknak valamit, különben fölkopik az állunk.
Megtöltötte a puskáját, s körülnézett. Éppen arra szaladt egy öreg nyúl,
azt célba vette.

Hanem a nyúl fölkiáltott:

Hagyd meg, vadász, életemet:
két nyulacskát adok neked.

Beugrott a bozótba, és már hozta is a két nyuszit. De azok olyan bátran
játszadoztak, olyan kedvesek voltak, hogy a vadászoknak nem volt szívük
megölni őket. Megsimogatták a két kicsi jószágot, azok meg hozzájuk
szegődtek, és ott ügettek hűségesen a nyomukban.

Ahogy továbbmentek, egyszerre csak egy róka osont el előttük. Kapták a
puskájukat, le akarták lőni, de a róka fölkiáltott:

Hagyd meg, vadász, életemet:
két kisrókát adok neked.

És már hozta is a két rókafit. A vadászok azokat sem akarták megölni,
hanem a nyuszik mellé szoktatták őket, s így mentek tovább a
kíséretükkel. Nem sokáig mentek, mert egyszerre csak egy farkas bukkant
eléjük a sűrűből. Nosza, megcélozták, de a farkas fölkiáltott:

Hagyd meg, vadász, életemet:
két kisfarkast adok neked.

Azt a két farkaskölyköt is odacsapták a többi állat mellé, a
kíséretükbe. Kisvártatva egy medve cammogott elő a bozótból, de annak
sem volt kedve a fűbe harapni, hát fölkiáltott:

Hagyd meg, vadász, életemet:
két kismackót adok neked.

A két bocsot a többi állat mellé adták pajtásul, úgyhogy most már
nyolcan voltak.

Így mentek tovább, de hamarosan megtorpantak, mert ijesztő ordítással
hirtelen egy oroszlán rontott ki a sűrűből. Dühösen rázta a sörényét, de
a vadászok nem rettentek meg tőle, hanem célba vették. Erre az oroszlán
is megszólalt:

Hagyd meg, vadász, életemet:
két kölykömet adom neked.

És letette eléjük a két csemetéjét. Ezzel aztán a vadászoknak volt két
kis oroszlánjuk, két medvebocsuk, két farkaskölykük, két rókafiúk meg
két nyuszijuk. Az állatok követték őket, szolgáltak nekik, hanem ezzel a
vadászok meg egyáltalán nem verték el az éhüket. Odaszóltak hát a
rókafiknak:

- Halljátok-e, alamuszik! Ti ügyesek is vagytok, ravaszdik is vagytok,
kerítsetek nekünk valami ennivalót!

- Nem messze ide van egy falu - felelték -, hoztunk már onnét egy-két
tyúkot; megmutatjuk, merre visz oda az út.

A fiúk bementek a faluba, az aranyukért vásároltak maguknak egyet-mást,
megetették az állataikat, aztán vonultak tovább. A rókafik jól ismerték
a környéket, tudtak minden baromfiudvart, mindig útbaigazíthatták a
vadászokat.

Így vándoroltak egy ideig, de sehogyan sem sikerült olyan szolgálatot
találniuk, hogy együtt maradhattak volna.

- Nem megy másképp, el kell válniuk az útjainknak - mondták.

Megosztoztak az állatokon, mindegyiknek jutott egy oroszlán, egy medve,
egy farkas, egy róka meg egy nyúl. Akkor aztán elbúcsúztak, megfogadták,
hogy halálukig híven szeretik egymást, s a kést, melyet a nevelőapjuktól
kaptak, belevágták egy fának a derekába. Aztán az egyik ment nyugatnak,
a másik meg keletnek.

A kisebbik, ahogy ment, mendegélt, egyszer csak beért az állataival egy
városba. Színig fekete fátyollal volt ott bevonva minden. Beállított egy
fogadóba, megkérdezte a kocsmárost, kaphatna-e szállást az állatainak. A
kocsmáros egy istállóba vezette őket. Az istálló falán volt egy rés. A
nyúl kibújt rajta, és hozott magának egy fej káposztát. A róka is
kibújt, és hozott magának egy tyúkot. Amikor azt megette, elhozta a
kakast is utána. A farkas meg a medve meg az oroszlán azonban túl nagy
volt, nem fért ki a lyukon. Erre a kocsmáros kiengedte őket a rétre. Ott
egy tehén feküdt a füvön, azzal jóllaktak. A vadász, miután gondoskodott
az állatairól, megkérdezte a gazdától, mit jelent ez a sok gyászlepel a
városban.

- Azt, hogy holnap meghal a király egyetlen lánya - felelte a
kocsmáros.

- Olyan nagy beteg? - tudakolta a vadász.

- Dehogyis beteg! Makkegészséges, mégis meg kell halnia.

- Ugyan miért?

- A város szélén van egy magas hegy, azon lakik egy sárkány. Minden
esztendőben egy ifjú lányt követel magának, különben az egész országot
elpusztítja. Minden lányt nekiadtunk már, nem maradt, csak a király
lánya; de nincs kegyelem, őt is ki kell szolgáltatnunk neki, s ennek
éppen holnap van a napja.

- De hát miért nem ölik meg a sárkányt? - kérdezte a vadász.

- Hajaj - felelte a kocsmáros -, sok derék vitéz megpróbálta már, s
mind az életével fizetett érte! Pedig a király megfogadta, hogy aki
legyőzi a sárkányt, ahhoz feleségül adja a lányát, s holta után az
ország is az övé lesz.

Erre aztán a vadász nem szólt többet egy szót sem. Másnap reggel azonban
előszólította az állatait, s elindult velük a sárkányhegyre.

Állt a hegyen egy kápolna, volt az oltárán három teli serleg, mellette
meg egy táblán írás, hogy aki ezt a három serleget kiissza, egyszeriben
a világ legerősebb embere lesz, s azt a kardot fogja forgatni, amelyik a
kápolna küszöbe alá van elrejtve. A vadász nem ivott egyetlen kortyot
sem, hanem kiment, és kiásta a kardot, de a helyéről sehogyan sem bírta
elmozdítani. Visszament hát a kápolnába, és kiürítette a három serleget.
Egyszerre megsokszorozódott az ereje, könnyedén fölemelte a kardot, és
megsuhogtatta.

Közben elérkezett az idő, amikor a királykisasszonyt ki kellett adni a
sárkánynak. Búsan indult el a menet a királyi palotából: elöl a
szépséges királykisasszony az édesapjával, utánuk a marsall meg az egész
udvari nép; a város lakossága meg sorfalat állt az utcán, amerre
elvonultak, s vége-hossza nem volt a kesergésnek, jajgatásnak. Mikor a
hegy aljába értek, a királylány búcsút vett az édesapjától, fölnézett a
hegyre, meglátta fönt a vadászt az állatokkal; azt hitte, már a sárkány
várja, és elsápadt félelmében; hanem aztán arra gondolt, hogy ha
megfutamodnék, elpusztulna az egész város, és mégiscsak nekivágott a
keserves útnak.

A király nagy búsan hazaindult az udvari néppel; előzőleg azonban
meghagyta a marsallnak: rejtőzzék el valahol a hegy alatt, s onnét a
távolból figyelje meg, mi történik a királykisasszonnyal.

Az szegény csak ment, ment egyre följebb, és már se élő, se holt nem
volt a félelemtől. Odafönt a tetőn azonban nem a sárkány fogadta, hanem
a fiatal vadász.

- Szépséges királykisasszony - mondta neki -, ne essél kétségbe;
fogadom, hogy megmentem az életedet, csak bízzál bennem!

Azzal bevezette a kápolnába, és rázárta az ajtót, nehogy valami
bántódása essék. Mert akkor már fölhangzott a távolban a sárkány
rettenetes üvöltése. Jött a hétfejű szörnyeteg, szakadt róla a tajték,
csikorgatta dühében a fogát.

- Hát te mit keresel itt? - üvöltött a vadászra.

- Téged kereslek - felelte az ifjú -, meg akarok vívni veled.

- No, ha meguntad az életedet, csak rajta! - sziszegte a szörnyeteg. -
Sok jó vitéz itt hagyta már a fogát, majd elbánok veled is!

Fújni kezdte mind a hét torkából a lángot, úgyhogy a fű nyomban tűzet
fogott, s egykettőre odalett volna a vadász, megég, megfúl nyomorultul,
ha az állatok oda nem szaladnak, és hamarosan el nem tapossák a tüzet.

A sárkányt csak annál jobban felbőszítette a kudarc. Rárontott a fiúra,
de az megsuhintotta a kardját, hogy csak úgy surrogott-burrogott a
levegőben aztán egy csapásra levágta a szörnyeteg három fejét.

Azt mintha csak most öntötte volna el a düh igazában! Fölvetette magát a
magasba, köpte a szikrát, okádta a lángot, rá akart ugrani a vadászra.
Az félrehajolt előle, s egy ügyes csapással újabb három fejét levágta.

Most már bágyadni kezdett a sárkány, lerogyott a földre, de aztán még
egyszer összeszedte az erejét, s újra neki akart menni ellenfelének; a
fiú azonban megint kikerülte, s egy gyors suhintással leterítette.

Akkor előszólította az állatokat. Azok rárohantak a szörnyetegre, és
ízekre tépték.

Vége volt hát a harcnak. A vadász kinyitotta a kápolnaajtót: ott feküd a
királylány ájultan a földön; mert amíg viaskodtak, szegényke eszméleté
vesztette a nagy rettegésben.

A vadász ölbe vette, kivitte, s ahogy magához tért, és fölnyitotta a
szemét, megmutatta neki a sárkány tetemét. A királylány boldogan
rámosolygott, s azt mondta:

- Most aztán te leszel az én édes férjem, mert apám annak ígért, aki
legyőzi a sárkányt.

Aztán lecsatolta korallgyöngyös nyakravalóját, és jutalmul szétosztotta
az állatok közt; az aranycsatot az oroszlán kapta. Keszkenőjét pedig,
melybe bele volt hímezve a neve betűje, a vadásznak adta. Az meg odament
a sárkányhoz, s kimetszette mind a hét fejéből a nyelvét, belecsavarta a
keszkenőbe, és jól elrejtette.

Hanem ekkor már ő is érezte, hogy igen ellankadt a küzdelemtől.

- Fáradtak vagyunk, bágyadtak vagyunk mind a ketten, aludjunk egyet
mondta a királylánynak.

Lefeküdtek szépen a fűbe, a vadász meg előhívta az oroszlánt.

- Te fogsz vigyázni, nehogy valaki meglepjen álmunkban - mondta neki.
Azzal mindketten elaludtak.

Az oroszlán melléjük telepedett, és virrasztani kezdett, de ő is fáradt
volt a viadaltól, hát odaszólította a medvét.

- Gyere ide mellém, s kelts föl, ha valami gyanúsat látsz; alszom
egyet - mondta neki.

A medve odaült, de mert ő is fáradt volt, szólt a farkasnak:

- Telepedjél ide mellém, s kelts föl, ha valami gyanúsat látsz; alszom
egyet.

A farkas odatelepedett, de fáradt volt ő is, hívta a rókát:

- Feküdj ide mellém, s kelts föl, ha valami gyanúsat látsz; alszom
egyet.

A róka melléje feküdt, de fáradt volt, mondta a nyúlnak:

- Heverj mellém, s kelts föl, ha valami gyanúsat látsz; alszom egyet.

A nyúl leheveredett; fáradt volt szegény ő is, de neki már nem maradt
senki, akinek a parancsot továbbadhatta volna. Mit tehetett egyebet? Szó
nélkül elszunnyadt.

Aludtak mind: a királylány, a vadász, az oroszlán, a medve, a farkas, a
róka meg a nyúl. Aludtak édesen, mélyen.

A marsall, mint tudjuk, a király rendeletére ottmaradt a hegy alatt;
figyelnie kellett neki, mi történik, mi lesz a királylánynak a sorsa.

Hát eleinte bizony nem nagyon figyelt az semmit! Behúzódott egy bokorba,
hátat fordított hegynek, sárkánynak, királykisasszonynak, s úgy félt,
hogy még a foga is összekoccant. Hanem aztán, mikor odafent
elcsendesedett a harci lárma, mégiscsak összeszedte magát, és kidugta a
fejét a bokorból. Lesett, figyelt fülelt, de semmi gyanúsat nem észlelt;
mindenütt nyugalom, békesség volt.

A marsall nagy óvatosan kimászott rejtekhelyéről, s eleinte lapulva,
később már egészen bátorságos léptekkel nekiindult a hegynek.

Felért a tetőre, s mit látott? Ott hevert előtte szétszaggatva a
sárkány, kissé odébb pedig egy fának az árnyékában szép csendesen aludt
a királylány. Egy vadásznak az ölébe hajtotta a fejét; mellettük pedig,
mintha csak felsorakoztatták volna őket, egy oroszlán, egy medve, egy
farkas, egy róka meg egy nyúl feküdt, valamennyien mélységes mély
álomban.

Elvetemült, gonosz ember volt a marsall. Odalopakodott, kihúzta a
kardját, s egyetlen suhintással levágta a vadász fejét. Aztán ölébe
kapta a királylányt, és leszaladt vele a hegyről.

Útközben a királykisasszony fölébredt; megijedt, halkan felsikoltott.
Akkor a marsall letette, és így szólt hozzá:

- A kezemben van az életed, engedelmeskedned kell nekem. Azt fogod
mondani, hogy én öltem meg a sárkányt, értetted?

- Már hogyan mondhatnám, mikor egy vadász ölte meg az állataival? -
felelte a királylány.

A marsall erre dühösen kirántotta a kardját, s a hegyét nekiszegezte a
királykisasszony szívének.

- Vigyázz, mert ha nem fogadsz szót nekem, tüstént véged van!

Szegény királylány egy ideig kérlelte a gonosz embert, rimánkodott neki,
s vagyont, gazdagságot ígért az elvetemültnek, ha jobb belátásra tér. De
az hajthatatlan volt, s a királykisasszonynak végül engednie kellett, ha
nem akart ott rögtön keserves halált halni.

Mikor a palotába értek, a marsall ment egyenesen a király elébe. Nagy
gyászban találta azt is meg a királynét is, hiszen azt hitték, édes egy
lányukat már régen széttépte a sárkány. Hogy megörültek, amikor épségben
látták viszont kedves gyermeküket! Hanem a marsall nem hagyott nekik
időt az örvendezésre; előlépett, és harsány hangon kiáltotta:

- Megöltem a sárkányt, megszabadítottam a királykisasszonyt,
megmentettem az országot! Kérem a megígért jutalmat: uram királyom, add
hozzám feleségül a leányodat!

- Igazat beszél a marsall? - fordult a király a lányához.

- Ő tudja, mit mond - felelte a királykisasszony. - Én azonban kikötöm,
hogy csak egy esztendő és egy nap múlva ülhetjük meg a lakodalmat.

Mert azt remélte, addig csak megtud valamit a szíve kedves vadászáról.

A sárkányhegyen meg ezalatt az állatok békén aludtak halott gazdájuk
mellett. Jött egy kövér darázs, rászállt a nyúl orrára, de az
elhessentette, aludt tovább. Jött a darázs másodszor is; a nyúl megint
elhessentette, és megint csak aludt tovább. A darázs harmadszor is
odaszállt, beleszúrt egy nagyot a nyúl orrába. Erre a nyuszi tüstént
felébredt, és ijedten fölkeltette a rókát, a róka a farkast, a farkas a
medvét, a medve az oroszlánt. Az oroszlán megdörzsölte a szemét, és
látta, hogy a királylánynak nyoma sincs, a gazdájuk meg halott.
Elkezdett rettenetesen üvölteni:

- Ki tette ezt? Medve, miért nem keltettél föl?

A medve meg a farkasnak:

- Miért nem keltettél föl?

A farkas a rókának:

- Miért nem keltettél föl?

A róka pedig a nyúlnak:

- Miért nem keltettél föl?

Szegény nyúl nem tudott mit felelni, ő lett a bűnbak. Rá akartak
rontani, de kérlelni kezdte őket:

- Ne bántsatok, meglátjátok, jóváteszem, amit vétettem, életre keltem a
gazdánkat. Tudok egy hegyet, terem ott egy gyökér, aki azt a szájába
veszi, minden sebből és betegségből kigyógyul. Csak az a baj, hogy egy
kicsit messze van, kétszáz mérföldnyire innét.

- Nem bánom, megkegyelmezek az életednek - mondta az oroszlán -, de egy
nap alatt megjárd az utat, s elhozd azt a gyökeret, különben véged! A
nyúl nekiiramodott, kerek egy nap múlva vissza is tért, hozta a
gyökeret. Az oroszlán a helyére illesztette a halott fejét, a nyúl meg
beletette a gyökeret a szájába. A vadász teste azon nyomban
összeforrott. Szíve verni kezdett; megindult benne az élet, úgyhogy
csakhamar felébredt.

Nagyon elbúsult, amikor csak hűlt helyét találta a királylánynak. Hiába
kérdezősködött felőle az állatoknál, azok nem tudtak róla semmit.

"Biztosan elszökött, amíg aludtam - gondolta a vadász -, így akart
megszabadulni tőlem."

Azzal fölkerekedett az állatokkal, és nekivágott búfelejteni a
nagyvilágnak. Vándorolt nagy búsan faluról falura, városról városra,
táncoltatta a piacokon az állatait, de sehogyan sem tudott
megvigasztalódni, egyre csak fájt a szíve a királylány után.

Telt-múlt az idő; kerek egy esztendeje volt a sárkányviadalnak, amikor
megint elvetődött abba. a városba, ahol a királykisasszony lakott.

Ott most minden ház csupa vidám pirossal volt fellobogózva.

A vadász megint betért a fogadóba, és első dolga volt megkérdezni a
kocsmárost:

- Mondja csak, gazduram, mit jelent ez? Egy évvel ezelőtt csupa gyász
volt a város, most meg csupa bíbor?

- Egy évvel ezelőtt volt a napja, hogy a királylányt ki kellett adni a
sárkánynak, akkor azért gyászoltunk. A marsall azonban legyőzte a
szörnyeteget, és elnyerte a királykisasszony kezét; holnap lesz a
lakodalmuk, ezért virul ma bíborpirosban a város.

A vadász jót aludt az éjszaka, aztán másnap délben csak úgy félvállról
odaszólt a kocsmárosnak:

- Elhiszi-e, gazduram, hogy én itt ma a király asztaláról való kenyeret
fogok enni?

- No, én száz aranyat teszek ellene, hogy abból ugyan semmi nem lesz! -
mondta a kocsmáros, és az asztalra dobott egy teli erszényt.

A vadász állta a fogadást, ő is letett egy erszényt száz arannyal. Aztán
odaszólt a nyúlnak:

- Hallod-e, tapsifüles, szaladj csak, hozz nekem a király kenyeréből!

S a nyúl, mert ő volt a legkisebb, nem adhatta tovább senkinek a
parancsot, mehetett ő maga. Nem nagyon tetszett neki a dolog. "Ej, ej -
gondolta magában -, ha én így magányosan végigügetek a városon, ahány
szelindek van, mind a nyakamon terem!" Így is lett, a kutyák dühösen a
nyomába eredtek, mind meg akarta szabdalni egy kicsit az irháját. Hanem
a nyúl vágtatott, ahogy bírt, aztán egyszer csak hopp! - beugrott a
palota kapuja mellett egy olyan faköpenybe, amilyenbe az őrök eső elől
szoktak behúzódni. A kutyák mindenáron ki akarták cibálni onnét, de a
katona, aki ott silbakolt, nem ismert tréfát, közibük vágott a puskája
agyával, úgyhogy üvöltve, vonítva iszkoltak el onnét. A nyúl, mikor
látta, hogy már tiszta a levegő, fogta magát, beugrott a palotába,
futott egyenest a királylányhoz, lekuporodott a széke alá, és kapirgálni
kezdte a lábát.

- Ejnye, mit akarsz? - mondta a királylány, mert azt hitte, a kiskutya
nyűgösködik.

A nyúl másodszor is megkaparta a lábát.

- Ejnye, mit akarsz? - mondta újra a királylány, megint azt hitte, a
kiskutya okvetetlenkedik.

A nyúl azonban nem tágított, s harmadszor is megkaparta a lábát. Erre
már a szék alá kukkantott a királylány, és nyomban megismerte a nyulat,
mert hiszen az ő hajdani korallgyöngyös nyakravalójának egyik darabját
viselte. Lehajolt érte, ölébe vette, bevitte a kamrájába.

- Kedves nyulam, mit kívánsz? - kérdezte tőle.

- Gazdám, aki megölte a sárkányt, itt van a városban, s elküldött,
kérjek neki a király kenyeréből - felelte a nyúl.

Nagyon megörült a királylány, hívatta nyomban a péket, meghagyta neki,
hozzon tüstént egy kenyeret abból, amit a királynak sütött.

- Engem is haza kell ám vinnie a péknek, különben megszabdalnak a
szelindekek! - mondta a nyuszi.

A pék el is vitte egészen a fogadó küszöbéig, ott a nyúl hátsó két
lábára állt, elülső két lábára vette a kenyeret, s odavitte a vadásznak.
Az meg nevetve odaszólt a kocsmárosnak:

- No, gazduram, enyém a száz arany!

A kocsmáros nagyon csodálkozott a dolgon; de a vadász folytatta:

- Kenyerem már volna, most már a király sültjéből is szeretnék enni.

- Azt szeretném látni! - mondta a kocsmáros, fogadni azonban már nem
volt kedve.

A vadász meg hívta a rókát:

- Hallod-e, róka koma, hozz nekem egy szeletet a király sültjéből!

A róka már jobban tudta a járást, úgy óvakodott tova kertek alatt,
falai; mentén, hogy egyetlen kutya sem vette észre; a királylány széke
alá kuporodott, és megkapirgálta a lábát. A királylány lenézett,
megismerte a rókát a nyakravalójáról, bevitte a kamrájába, megkérdezte:

- Kedves rókám, mit kívánsz?

- Gazdám, a sárkányölő, itt van a városban, és elküldött, vigyek neki
egy szeletet a sültből, amit a király eszik - felelte a róka.

A királylány hívatta a szakácsot, s meghagyta neki, tálaljon fel szépen
egy szeletet a király sültjéből, s vigye a róka után a fogadó küszöbéig.
Ott a róka átvette a tálat, elhessegette a rászállt legyeket, s
odanyújtotta a vadásznak.

- No lám, gazduram, kenyerem meg sültem már van, csak valami körítés
kellene még hozzá úgy, ahogy a királynak fölszolgálják - mondta a
vadász.

Azzal hívta a farkast:

- Kedves farkas barátom, menj, hozz nekem egy kis körítést a
királyéból.

A farkas nem félt senkitől, ment egyenest a palotába a királylányhoz, és
meghúzgálta a szoknyáját. A királylány nyomban megismerte a
nyakravalójáról, bevitte a kamrájába, megkérdezte:

- Kedves farkas, mit kívánsz?

- Gazdám, a sárkányölő, itt van a városban, elküldött, kérjek neki a
király körítéséből.

A királylány hívatta a szakácsot, meghagyta neki, készítsen egy tál
körítést, olyat, amilyet a királynak szolgálnak fel, s vigye a farkas
után a fogadóba. A küszöbön a farkas átvette tőle a tálat, s
odanyújtotta a vadásznak.

- No lám, gazduram, kenyerem, sültem, körítésem van már, most aztán
szeretnék valami jó süteményt is abból, amit a király eszik - mondta a
vadász.

Azzal hívta a medvét:

- Kedves mackóm, te úgyis szereted a nyalánkságot, menj, hozz nekem
valami jó süteményt abból, amit a király eszik.

Loholt a medve a palotába, és mindenki kitért előle az utcán. Hanem,
ahogy az őrségbe botlott, azok ráfogták a flintájukat, s nem akarták
beengedni. A medve azonban nem ijedt meg, két lábra ágaskodott,
mancsával jobbra is, balra is kiosztott egypár pofont, az őrség
hanyatt-homlok kereket oldott. Ö meg ment egyenest a királylányhoz,
megállt mögötte, s mordult egyet. A királylány megfordult, nyomban
megismerte a medvét, behívta a kamrájába, megkérdezte:

- Kedves mackó, mit kívánsz?

- Gazdám, a sárkányölő, itt van a városban - felelte a medve -,
süteményért küldött, abból, amit a király eszik.

A királylány hívatta a cukrászt, meghagyta neki, süsse meg tüstént azt a
tortát, amelyet a királynak készített, s vigye a medve után a fogadóba.
Útközben a medve mind felnyalta a cukordíszt, ami lepotyogott, a
küszöbön aztán két lábra állt, átvette a tálat, s bevitte a gazdájának.

- No lám, kocsmáros úr, most már van kenyerem, sültem, körítésem és
tortám is, csakhogy én bort is innék abból, amit a király iszik - mondta
a vadász.

Azzal szólítja az oroszlánt.

- Kedves oroszlán - mondja neki -, tudom, te sem veted meg a jó itókát;
ugyan hozz nekem egy kis bort abból, amit a király iszik.

Ment az oroszlán, s futott előle mindenki az utcán. Odaért az őrséghez,
útját akarták állni, de ő üvöltött egyet, s attól úgy szétugrottak,
mintha ott sem lettek volna. Az oroszlán pedig bement a királyi
lakosztályba, és farkával az ajtóra csapott.

A királylány fölkelt, megnézni, ki zörget ilyen gorombán, s bizony
halálra rémült volna az oroszlántól, ha meg nem ismeri az ő hajdani
korallgyöngyös nyakravalójának az aranycsatjáról.

Behívta a kamrájába.

- Kedves oroszlán, mit kívánsz? - kérdezte tőle.

- Gazdám, aki megölte a sárkányt, itt van a városban, és kér abból a
borból, amit a király iszik.

A királylány hívatta nyomban a pohárnokot, s meghagyta neki, adjon az
oroszlánnak a király borából.

- Én is lemegyek vele a pincébe - mondta az oroszlán -, hadd lássam, az
igaziból kapok-e.

Le is ment a pohárnokkal; s egyszerre csak észrevette, hogy az bizony
nem a király hordójából csapol neki, hanem abból, amit a király szolgái
isznak. Morrantott egyet, s azt mondta:

- Megálljunk! Előbb megkóstolom!

Engedett vagy egy fél meszellyel a hordóból, s egy hajtásra kiitta.

- Ez nem az igazi! - mondta.

A pohárnok rásandított, aztán odébb ment, s egy másik hordóból akart
adni; az a király marsalljáé volt.

- Megálljunk! - mordult rá az oroszlán. - Előbb megkóstolom. S engedett
megint vagy félmeszelynyit, fölhajtotta, s azt mondta:

- Ez már jobb valamivel; de még mindig nem az igazi.

A pohárnokot elfutotta a méreg.

- Ért is egy ilyen buta barom a borhoz! - dünnyögte.

Erre az oroszlán fültövön legyintette, hogy nyomban a földre huppant.
Nagy nehezen feltápászkodott, egy szót sem szólt többet, csak bevezette
az oroszlánt egy külön kis pincébe, ott volt a király bora, abból rajta
kívül nem kapott senki.

Az oroszlán engedett magának egy fél meszelyt, megízlelte, megitta s
kijelentette:

- No, ez már alighanem az igaziból van!

Meg is töltetett a pohárnokkal hat palackot. Aztán felmentek, hanem az
oroszlán kissé felöntött a garatra, s amint a pincéből kilépett a szabad
levegőre, ide-oda támolygott, a pohárnoknak kellett elcipelnie a
palackokat a fogadó küszöbéig. Ott az oroszlán szájába fogta a füles
kosarat, s bevitte a vadásznak.

Az pedig elégedetten így szólt:

- No lám, gazduram, most már van kenyerem, sültem, hozzá körítés, van
tortám, van borom, s mind a királyéból; nincs más hátra, mint hogy
nekiüljek, és megebédeljek az állataimmal.

Azzal leült, evett-ivott derekasan, adott a nyúlnak, a rókának, a
farkasnak, a medvének meg az oroszlánnak is, s igen jó kedve volt, mert
látta, hogy a királylány még mindig szereti.

Mikor már jól megebédelt, odaszólt a kocsmárosnak:

- No, gazduram, ettem is, ittam is, a király se különbül, most megyek a
palotába, és feleségül veszem a királylányt.

- Van annak már vőlegénye, épp most ülik a lakodalmukat! - mondta a
kocsmáros.

A vadász erre előhúzta a keszkenőt, amit a sárkányhegyen kapott a
királylánytól. Abban őrizte a szörnyeteg hét nyelvét.

- Látja ezt a kendőt a kezemben, gazduram? Úgy nézzen rá, hogy ez az:
én házasságlevelem. Rá van írva, hogy az enyém a királylány.

A kocsmáros jól megnézte a keszkenőt, és a fejét csóválta.

- Már ha mindent elhiszek is, ezt az egyet nem hiszem. Fölteszem ellene
a házamat, udvarostul.

A vadász erre egy kis pénzeszsákot vetett az asztalra, ezer arany volt
benne.

- Én meg ezzel állom a fogadást - mondta.

A palotában ezalatt vígan folyt a lakoma. Roskadozott a sok jótól a
királyi asztal, sürögtek-forogtak az inasok, hordták a pompás fogásokat,
közben pedig szólt a zene, vidította a vendégek szívét-lelkét.

A király egyszer csak odahajolt a lányához

- Mégiscsak furcsa, hogy ezek az állatok csak úgy ki-be járkálnak a
palotámban! Mit akarnak tőled?

- Azt én nem mondhatom meg - felelte a királylány -, de jól tennéd, ha
elküldenél a gazdájukért, és meghívnád a lakomára.

A király nyomban elszalasztotta egyik apródját a fogadóba. Az éppen
akkor toppant be, amikor a vadász meg a kocsmáros a fogadást kötötték.
Ahogy az apród megmondta, mi járatban van, a vadász azt mondta:

- Lám csak, gazduram, jóformán ki sem mondtam még a kívánságomat, máris
apródot szalaszt hozzám a király, és hív a lakodalomba. Csakhogy év még
nem megyek!

Azzal az apródhoz fordult:

- Mondd meg uradnak, a királynak, kéretem, küldjön nekem királyi ruhát,
küldje értem a hatlovas hintóját, és rendeljen inasokat a szolgálatomra.

A király elcsodálkozott a válasz hallatára, és megint a lányához
fordult, attól kérdezte, mit csináljon.

- Jól tennéd, ha megtennéd, amit kíván - felelte a királylány.

A király tehát küldött neki királyi ruhát is, hatlovas hintót is,
inasokat is a szolgálatára. A vadász, alighogy megpillantotta őket,
odaszólt a kocsmárosnak:

- Lám csak, gazduram, éppen úgy visznek el, ahogyan kívántam!

Felöltözött a királyi ruhába, fogta a sárkánynyelves keszkenőjét, beül a
hintóba, s elrobogott a palotába.

Mikor a király meghallotta a hintó dübörgését, megkérdezte a lányát:

- Hogyan fogadjam?

- Jól tennéd, ha elébe mennél.

Elébe ment hát, annak rendje-módja szerint fölvezette a palotába, az
állatok meg baktattak szépen utána.

A király az asztalához ültette, maga és a lánya közé. A királylány
balján, a vőlegény helyén meg a marsall ült; de nem ismerte meg a
vadászt. Éppen hozták nagy aranytálcákon a sárkány hét fejét,
közszemlére tették, a király pedig így szólt:

- A marsall levágta a sárkány hét fejét, ezért ma neki adom a lányomat
feleségül.

Erre felállt a vadász, sorra járta a hét sárkányfőt, fölrántotta a
szájukat, belenézett a torkukba, és azt kérdezte:

- Hol a sárkány hét nyelve?

Megijedt a marsall, sápadt lett, mint a meszelt fal, azt sem tudta, mit
mondjon; végül is azt dadogta:

- A sárkánynak nincs is nyelve.

- A hazugnak nincsen - felelte a vadász -, de a sárkánynak van, s
rávall az igazi győztesre!

Azzal kibontotta a keszkenőt. Benne volt mind a hét nyelv; fogta,
belerakta őket a sárkányfőkbe, mindegyiket a helyére, s mind pontosan
odaillett. Majd széttárva felmutatta a keszkenőt: bele volt hímezve a
királylány neve betűje; megmutatta neki, s megkérdezte, emlékszik-e még
rá, kinek adta.

- Annak, aki megölte a sárkányt - felelte a királylány.

Erre a vadász előhívta az állatait, lecsatolta róluk a nyakravalójukat s
az oroszlán nyakáról az aranycsatot, megmutatta a királynak, és
megkérdezte, kié volt ez az ékszer.

- A nyakravaló meg az aranycsat az enyém volt, én osztottam szét
jutalmul az állatok közt, mert segítettek legyőzni a sárkányt - felelte
a királylány.

- Igen - mondta a vadász -, mikor a viadaltól fáradtan elaludtam,
odaosont a marsall, levágta a fejemet, és elragadta a királylányt.
Nektek aztán azzal hivalkodott, hogy ő ölte meg a sárkányt; de hazudik:
bizonyság rá a hét nyelv, a keszkenő meg a nyakravaló.

És sorra elbeszélte, hogy gyógyították meg állatai a csodagyökérrel,
hogyan bolyongott egy kerek esztendőt a nagyvilágban, s hogyan érkezett
vissza végül a városba, hogyan tudta meg a kocsmárostól a marsall
furfangos csalását.

Akkor a király megkérdezte a lányát:

- Igaz, hogy ez a vadász ölte meg a sárkányt?

- Igaz - felelte a lány -, és most már kinyilváníthatom a marsall
gaztettét. Eddig nem beszélhettem, mert halálos fenyegetéssel
kényszerített hallgatásra. Csupán egyet tehettem: kikötöttem, hogy csak
egy esztendő s egy nap múlva legyen a lakodalmunk.

A király tizenkét tanácsost hívatott, s azok nem sokat tanakodtak:
egykettőre kimondták a halálos ítéletet. A király pedig hozzáadta lányát
a vadászhoz, s megtette a vejét helytartójának mind az egész
birodalomban. Nagy örömmel ülték meg a lakodalmat. A fiatal király
elhozatta az apját meg a nevelőapját is, s mind a kettőt elhalmozta
kinccsel, drágasággal. Nem feledkezett meg a kocsmárosról sem. Maga elé
hívatta, és így szólt hozzá:

- No lám, gazduram, feleségül vettem a királylányt, most aztán enyém a
háza, udvarostul.

- Jog szerint úgy volna - mondta a kocsmáros.

- No de most ne jog szerint vegyük, hanem szív szerint - mondta az ifjú
király. - Tartsa meg a házát, udvarostul, az ezer aranyat meg ráadásnak.

A fiatal pár egybekelt; boldogan és vidáman éltek.

Az ifjú király gyakran kijárt vadászni, ez volt a legkedvesebb
szórakozása; s a hűséges állatok mindig vele mentek.

Volt ott a közelben egy erdő; az a hír járta róla, félős, barátságtalan
hely, s aki oda betéved, nem egykönnyen keveredik ki belőle. A fiatal
királynak azonban nagy kedve lett volna abban az erdőben vadászni; addig
nem is hagyott békét az öreg királynak, míg meg nem engedte neki.

Egy szép napon nagy kísérettel kilovagolt hát. Ahogy az erdőszélre
értek, megpillantott egy hófehér szarvasünőt.

- Várjatok itt, amíg visszajövök - mondta -, meghajtom ezt a szép
vadat.

Azzal vágtába fogta a lovát, s be az erdőbe! Az állatai meg utána. A
kíséret várt, várakozott késő estig, de hiába, az ifjú király nem tért
vissza. Nagy búsan hazakocogtak, és jelentették a királynénak:

- Az ifjú király bevágtatott egy fehér szarvasünő után az erdőbe, s nem
jött vissza többé.

Erre aztán mindannyian súlyos gondba estek miatta.

Az ifjú királlyal pedig az történt, hogy utánaeredt a gyönyörű vadnak,
de sehogyan sem tudta utolérni. Mikor már-már ott volt a nyomában, a
szarvas nagyot szökkent, s már újra messze járt. Végül aztán eltűnt
egészen.

Az ifjú király csak akkor vette észre, milyen mélységes mélyre tévedt.
Megfújta a vadászkürtjét, de nem jött semmi válasz, még a kíséret sem
hallhatta.

Közben beesteledett, Az ifjú király látta, hogy aznap már nem juthat
haza; leszállt hát lováról, tüzet rakott egy fa alatt, s elhatározta,
hogy ott tölti az éjszakát.

Ahogy a tűz mellett üldögélt, s az állatok is köréje telepedtek,
egyszerre mintha emberi hangot hallott volna. Körülnézett, de semmit nem
látott. Eltelt egy kis idő; akkor megint hangot hallott, mintha
nyögdécselne valaki a feje fölött. Fölnézett; hát egy vén anyóka
kuporgott fönn a fán, s váltig azt jajgatta:

- Hu-hu-hu, hú de fázom!

- Gyere le, melegedjél meg, ha fázol - mondta neki.

De az visszaszólt:

- Félek, hogy megharapnak az állataid.

- Dehogy harapnak - mondta az ifjú király -, gyere csak le nyugodtan,
anyóka.

Hanem az a vénasszony, az boszorka volt, és el akarta veszejteni a
királyfit.

- Ledobok neked egy vesszőt a fáról, csapj vele a hátukra, akkor nem
bántanak - mondta.

Azzal lehajított egy gallyacskát, a király pedig rásuhintott vele az
állatokra. Meg se moccantak többet, azon nyomban kővé váltak. A boszorka
most már nem félt tőlük, leugrott a fáról, meglegyintette egy vesszővel
a királyt is, azt is kővé változtatta. Akkor aztán felkacagott, s a kővé
vált királyt állataival együtt begörgette egy gödörbe, ahol már sok
ilyen kő hevert.

A királyné várta, egyre várta haza az urát, s hogy hiába várta, mind
jobban nőtt a gond és a félelem a szívében. Történt pedig, hogy a másik
testvér, aki keletnek indult, amikor elváltak; éppen ekkortájt érkezett
ebbe az országba. Szolgálatba akart szegődni ő is, de sehol nem vették
föl, hát vándorlásra adta a fejét, járta a világot, és táncoltatta a
piacokon az állatait. Egyszer csak elfogta a vágy a testvére után.
Elindult megkeresni a kést, amit elválásukkor beleszúrtak a fa derekába,
legalább megtudja, hogy megy a sora a testvérének. Hát ahogy kihúzza a
kést, látja, hogy a penge egyik lapja félig rozsdás, félig fényes.

"Nagy baj eshetett a testvéremmel - gondolta ijedten -, de talán még
megmenthetem, mert a penge csak félig rozsdás."

Azzal nyugatnak fordult az állataival. Mentek, mendegéltek, megérkeztek
a város kapujába. Ott elébük állt az őrség, kérdezték, jelenthetik-e
hazatérését a királynénak, mert szegény már napok óta emészti magát a
férje után, nem tudja, hol marad ilyen sokáig; attól fél, odalett a
varázserdőben. Az őrség ugyanis azt hitte, a király jött meg, olyan
egyforma volt a két testvér; s ennek is ott ügettek az állatok a
nyomában.

A vadász nyomban észrevette, hogy összetévesztik az ikertestvérével. Azt
gondolta magában:

"Legjobb lesz, ha úgy teszek, mintha az öcsém volnék, ki tudja, hátha
így könnyebben segíthetek rajta."

Bekísértette magát az őrséggel a palotába. Ott nagy örömmel fogadták,
mindenki azt hitte, az ifjú király tért haza végre.

Ő ott töltött néhány napot a palotában, és közben szorgosan tudakozódott
a varázserdő felől. Amikor már mindent tudott, kijelentette:

- Még egyszer elmegyek oda vadászni.

Az öreg király meg a fiatal királyné váltig el akarták téríteni a
szándékától, de ő nem tágított, s kilovagolt fényes kíséretével. Ahogy
az erdőszélre értek, vele is minden úgy történt, mint a testvérével.
Megpillantotta a fehér szarvasünőt, s odaszólt a kíséretnek:

- Várjatok itt, amíg visszajövök, meghajtom ezt a szép vadat!

Azzal vágtába fogta a lovát, s be az erdőbe! Az állatai meg utána. De a
szarvasünőt ő sem tudta utolérni, s olyan mélyre tévedt az erdőben, hogy
ott kellett éjszakáznia. Tüzet gyújtott; s egyszerre hallja, valaki
nyögdécsel a feje fölött:

- Hu-hu-hu, hú de fázom!

Fölnéz, ott meglátta a boszorkát a fán.

- Gyere le, ha fázol, öreganyó - mondta -, melegedjél meg.

- Nem megyek, félek, hogy megharapnak az állataid.

- Dehogy harapnak!

- Én azért mégiscsak félek. Hanem tudod, mit? Ledobok neked egy vesszőt
a fáról, csapj a hátukra, akkor nem bántanak.

Ahogy a vadász ezt meghallotta, nem bízott többé az öreganyóban.

- Az állataimat nem ütöm meg - mondta -, te pedig gyere le, vagy
leszedlek onnét.

A boszorka csúfondárosan lekiáltott:

- Mit akarsz? Úgysem érsz el!

- Ha nem jössz magadtól lelőlek - felelte a vadász.

- Csak lőj - rikácsolt a boszorka -, egy cseppet sem félek a golyódtól!
A vadász megcélozta, rálőtt, de a boszorkának semmiféle golyó nem
ártott, csak nevetett, visongott, rikoltott.

- Úgy sem találsz el! Úgy sem találsz el!

De a vadász sem volt éppen ostoba ember, az is tudott egyet és mást.
Letépett három ezüstgombot a zekéjéről, s megtöltötte velük a puskát.
Azok ellen nem volt semmi varázsszere a boszorkának: ahogy a puska
eldördült, már bukfencezett is lefelé visítva a fáról. A vadász meg
rátette a lábát a derekára, s így szólt:

- Hallod-e, te boszorkány, ha tüstént meg nem mondod, hova lett a
testvérem, felkaplak, és beleváglak a tűzbe!

A boszorka reszketett félelmében, kegyelemért könyörgött, úgy
nyöszörgött:

- Kővé válott állatostul, ott fekszik egy gödör mélyén.

A vadász ráparancsolt, vezesse a gödörhöz, megfenyegette és rárivallt:

- No, vén szipirtyó, vagy életre kelted az öcsémet és vele minden
élőlényt, aki itt fekszik, vagy beleváglak a tűzbe!

A boszorka fogott egy vesszőt, és megsuhintotta vele a köveket. Abban a
szempillantásban föléledt az ifjú király, föléledtek az állatai,
föltámadt a sok kereskedő, kézmíves, pásztor, akit a boszorka
elrekkentett. Köszönetet mondtak szabadulásukért, s ment ki-ki a maga
útjára vidáman. A testvérek pedig boldogan borultak egymás nyakába.
Aztán nyakon fogták a boszorkát, összekötözték, és bedobták a tűzbe. Az
erdő egyszeriben kivilágosodott, bozótja megritkult, három óra járásról
odalátszott a királyi palota.

A testvérek elindultak hazafelé, s útközben töviről hegyire elmesélték
egymásnak, mi minden történt velük mióta elváltak.

Ahogy a kisebbik odáig ért az elbeszélésben, hogy király lett belőle,
azt mondja rá a nagyobbik:

- Mindjárt gondoltam, mert amikor a városba értem, királyi
tisztességgel fogadtak.

- Igaz - mondja a másik -, hiszen szakasztott egyformák vagyunk mind a
ketten. Most aztán ráadásul rajtad is királyi ruha van meg rajtam is;
téged is állatok kísérnek, engem is. Tudod, mit gondoltam, bátyám? A
városnak két kapuja van, egyik az egyik végén, a másik a másikon; te
bemégy az egyiken, én a másikon, egyszerre kétfelől jelentkezünk az öreg
királynál.

A bátyja ráállt a dologra; elváltak egymástól, s az öreg királynak
egyszerre jelentette mind a két kapu őrsége, hogy az ifjú király megjött
az állatokkal a vadászatból.
- Lehetetlen - mondja az öreg király -, hiszen az egyik kapu egy óra
járásnyira van a másiktól.
Közben megérkezett kétfelől a két testvér is, bevonultak az udvarba,
fölmentek a palotába.
- Most aztán melyik a kettő közül a férjed? - kérdezte az öreg király a
lányát. - Mert én nem tudok választani köztük, szakasztott egyforma mind
a kettő.
Nagy gondba esett a királylány, nem tudott választani ő sem. Hanem akkor
eszébe jutott a nyakravalója, amit szétosztott az állatok közt. Keresni
kezdte, és meg is találta az egyik oroszlán nyakában az aranycsatot.
Vidáman fölkiáltott:
- Akié ez az oroszlán, az az én igazi férjem!
Az ifjú király nagyot nevetett s rábólintott:
- Úgy van, én vagyok az igazi!
Megölelték, megcsókolták egymást; mindnyájan asztalhoz ültek, s
ettek-ittak, lakomáztak boldogan.
