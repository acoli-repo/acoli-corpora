# author: Gebrüder Grimm
# source: tbc
# url: https://www.grimmstories.com/it//grimm_fiabe/ebreo_nello_spineto
# note: copyright of translation tbc

## L'ebreo nello spineto 

Un contadino aveva un servo fedele e zelante, al suo servizio già da tre
anni senza che egli gli avesse mai dato il suo salario. Finalmente il
servo pensò che non intendeva lavorare per niente, andò dal padrone e
disse: -Vi ho servito tutto questo tempo con solerzia e lealtà, perciò
confido in voi perché‚ mi diate ciò che mi spetta di diritto-. Ma il
contadino era uno spilorcio, e sapeva che il servo era d'animo
semplice; così prese tre centesimi e gliene diede uno per anno: questa
era la sua paga. Il servo pensava di avere in mano un grosso capitale e
pensò: "Perché‚ vorresti ancora crucciarti; adesso puoi aver cura di te
e andare in giro per il mondo a fartela bene." Così mise il suo bel
capitale in uno zaino e se ne andò allegramente per monti e valli. Una
volta giunse in un campo saltando e cantando e gli apparve un ometto che
gli domandò la causa della sua gioia. -Perché‚ mai dovrei essere triste?
Ho salute e denaro in abbondanza, non ho certo bisogno di preoccuparmi.
Ho con me tutto ciò che ho guadagnato e risparmiato prestando servizio
per tre anni.- -A quanto ammonta il tuo tesoro?- chiese l'omino. -Tre
bei centesimi- rispose il servo. -Regalami i tuoi tre centesimi: sono un
pover'uomo.- Il servo aveva buon cuore e provò compassione per
l'omino, così gli diede i soldi. L'omino disse: -Dato che il tuo cuore
è buono, ti concedo tre desideri, uno per centesimo: avrai quel che
desideri-. Il servo ne fu soddisfatto e pensò che preferiva della roba
al denaro; poi disse: -Per prima cosa desidero un archibugio che
colpisca tutto quello che prendo di mira; in secondo luogo un violino, e
quando suono tutti quelli che sentono devono ballare; e in terzo luogo,
se domando qualcosa, che nessuno possa rifiutarla-. L'omino disse:
-Avrai tutte queste cose!-. Gli diede violino e archibugio, e poi se ne
andò per la sua strada. Il servo, che già si riteneva fortunato prima,
pensava ora di esserlo dieci volte di più. Poco dopo incontrò un vecchio
ebreo che se ne stava ai piedi di un albero in cima al quale, sul ramo
più alto, c'era una piccola allodola che cantava, cantava. -Bontà
divina!- esclamò l'ebreo -cosa può mai fare una simile bestiola! Non so
che darei per averla!- -Se è tutto qui- disse il servo -sarà facile
farla cadere.- Prese la mira e centrò l'uccello che cadde dall'albero.
-Andate a raccoglierlo- disse poi. Ma l'uccello era caduto in uno
spineto ai piedi dell'albero. Allora l'ebreo si fece strada nello
spineto e, quando vi fu in mezzo, il servo tirò fuori il suo violino e
si mise a suonare. Subito l'ebreo si mise a ballare senza posa, e prese
a saltare sempre più in fretta e sempre più alto. Ma le spine gli
laceravano le vesti, sicché‚ qua e là pendevano dei brandelli, lo
graffiavano e lo ferivano da fargli sanguinare tutto il corpo. -Per
l'amor di Dio!- gridò l'ebreo. -Smetta vossignoria con quel violino,
che ho mai fatto di male?- Ma l'allegro servitore pensò: "Hai
scorticato la gente a sufficienza: ora avrai altrettanto" e si mise a
suonare un'altra danza. Allora l'ebreo si mise a pregarlo e gli
promise del denaro se smetteva di suonare. Ma i soldi non bastavano mai
al servo che continuò a suonare finché‚ l'ebreo non gli promise cento
bei fiorini che teneva nella borsa e che aveva appena estorti a un
poveraccio. Quando il servo vide tutto quel denaro, disse: -Così va
bene-. Prese la borsa e ritirò il violino; poi continuò per la sua
strada allegro e tranquillo. L'ebreo uscì dallo spineto mezzo nudo e
malandato, si mise a pensare a come poteva vendicarsi e gridò al
violinista quante ingiurie sapeva. Poi corse da un giudice e si lamentò
dicendo di essere stato derubato del suo oro da un furfante che, per
giunta, l'aveva ridotto da far pietà; colui portava un fucile sulla
schiena e un violino a tracolla. Allora il giudice inviò messi e sbirri
a cercarlo, ed egli fu ben presto rintracciato e condotto a giudizio.
Allora l'ebreo lo accusò di avergli rubato il denaro, ma il servo
disse: -Non è vero, il denaro me lo hai dato tu perché‚ smettessi di
suonare-. Ma il giudice andò per le spicce e condannò il servo alla
forca. Questi era già salito sulla scala a pioli, e aveva la corda al
collo, quando disse: -Signor giudice, vogliate concedermi un'ultima
preghiera!-. -Ti sia concessa- rispose il giudice -purché‚ tu non chieda
la grazia.- -No, non si tratta della grazia- rispose il servo. -Vi prego
di lasciarmi suonare per l'ultima volta il mio violino.- Allora
l'ebreo si mise a gridare: -Per amor di Dio, non permetteteglielo! Non
permetteteglielo!-. Ma il giudice disse: -Gli spetta e così sia-. Del
resto non poteva rifiutare, proprio per quel dono che era stato concesso
al servo. L'ebreo gridò: -Ahimè! Legatemi stretto!-. Il servo prese il
violino e al primo colpo di archetto tutti si misero a dondolare e a
traballare, giudice, scrivani e uscieri, e nessuno poté legare l'ebreo;
al secondo colpo d'archetto, il boia lasciò andare il servo e si mise a
ballare; quando si mise a suonare ballarono tutti insieme: il giudice e
l'ebreo davanti e tutta la gente che si era radunata sul mercato per
assistere. All'inizio era divertente, ma poi, siccome il violino e la
danza non cessavano, presero a strillare miseramente e lo pregarono di
smettere, ma egli continuò finché‚ il giudice non gli concesse la grazia
e gli promise di lasciargli anche i cento fiorini. Poi disse ancora
all'ebreo: -Furfante, confessa donde ti viene il denaro, o continuo a
suonare solo per te!-. -L'ho rubato, l'ho rubato! Tu, invece, l'hai
guadagnato onestamente- gridò l'ebreo, e tutti udirono. Allora il servo
smise di suonare, mentre l'infame fu impiccato al suo posto.
