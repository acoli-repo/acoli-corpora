# author: Gebrüder Grimm
# source: tbc
# url: https://www.grimmstories.com/it//grimm_fiabe/il_cacciatore_provetto
# note: copyright of translation tbc

## Il cacciatore provetto 

C'era una volta un ragazzo che aveva imparato il mestiere del fabbro e
disse al padre che voleva andare per il mondo e mettersi alla prova.
"Sì" disse il padre "va' pure" e gli diede un po' di denaro per il
viaggio. Così egli se ne andò girando qua e là. Dopo un po' di tempo,
il suo mestiere non gli riusciva più e non gli andava più a genio; aveva
voglia, invece, di imparare a cacciare. Per strada incontrò un
cacciatore vestito di verde, che gli domandò da dove venisse e dove
andasse. Il ragazzo rispose ch'egli era garzone di fucina, ma il
mestiere non gli piaceva più e aveva voglia di imparare a cacciare:
voleva prenderlo come garzone? "Oh sì, se vuoi venire con me." Così il
ragazzo lo seguì, rimase al suo servizio per qualche anno e imparò
l'arte della caccia. Poi volle di nuovo mettersi alla prova, e il
cacciatore non gli diede altro compenso che un archibugio; esso aveva
però la virtù di colpir senza fallo ogni volta che sparava. Egli se ne
andò e giunse in un gran bosco, e in un giorno non ne poté vedere la
fine. A sera salì su di un albero alto per mettersi al riparo dalle
bestie feroci. Verso mezzanotte gli parve di veder brillare una luce
lontano; guardò attraverso i rami e osservò con attenzione dove fosse.
Poi prese il suo cappello e lo buttò giù verso il lume, per avere,
quando fosse sceso, un segno che gli indicasse il cammino. Scese
dall'albero, andò difilato al suo cappello, se lo rimise in testa e
proseguì dritto davanti a sé. Più camminava e più grande si faceva la
luce e, quando vi giunse, vide che era un gran fuoco; accanto c'erano
seduti tre giganti che facevano arrostire un bue allo spiedo. Uno disse:
"Devo assaggiare la carne per vedere se è quasi cotta." Ne staccò un
pezzo e stava per metterselo in bocca, quando il cacciatore con un colpo
glielo fece cadere di mano. "Ma guarda un po'" disse il gigante "il
vento mi porta via la carne!" e ne prese un altro pezzo. Stava per
addentarlo, quando il cacciatore glielo portò via con un altro colpo;
allora il gigante diede uno schiaffo a quello che gli era seduto accanto
e gridò incollerito: "Perché mi porti via il mio pezzo di carne?." -
"Non ti ho portato via nulla" rispose quello. "Dev'essere stato un
colpo di archibugio." Il gigante prese un terzo pezzo, ma non poté
tenerlo in mano, poiché il cacciatore glielo fece volar via di nuovo
sparando. Allora i giganti dissero: "Dev'essere un buon tiratore se sa
portare via il boccone di bocca; un tipo del genere potrebbe esserci
utile." E gridarono forte: "Vieni fuori, archibugiere, siediti accanto
al fuoco e mangia a tua voglia; non ti faremo niente; ma se non vieni e
ti prendiamo con la forza, sei perduto." Allora il giovane si avvicinò
e disse che era un cacciatore provetto e qualsiasi cosa prendesse di
mira con il suo archibugio la colpiva senza mai sbagliare. I giganti gli
dissero che se fosse andato con loro, si sarebbe trovato bene; e gli
raccontarono che davanti al bosco c'era un gran fiume, al di là del
quale c'era una torre in cui si trovava un bella principessa, che essi
volevano rapire. "Sì" diss'egli "è presto fatto." Gli altri
soggiunsero: "C'è ancora una cosa: là c'è un cagnolino che si mette
ad abbaiare se qualcuno si avvicina, e subito a corte si svegliano
tutti; per questo non possiamo entrare. Avrai il coraggio di uccidere il
cagnolino?." - "Sì" rispose egli "sarà un gioco per me." Poi salì
su una barca e attraversò il fiume, ed era quasi a riva quando giunse di
corsa il cagnolino; stava per mettersi ad abbaiare, ma il cacciatore
prese il suo archibugio, gli sparò e l'uccise. A quella vista i giganti
si rallegrarono e credevano di avere già la principessa in loro potere.
Ma il cacciatore disse loro di fermarsi là fuori finché non li
chiamasse. Poi entrò nel castello dove regnava un silenzio di tomba e
tutti dormivano. Quando aprì la prima stanza, ecco appesa alla parete
una sciabola d'argento puro, con una stella d'oro sopra e il nome del
re; accanto vi era una tavola sulla quale c'era una lettera sigillata.
Egli l'aprì e lesse che con quella sciabola uno poteva uccidere
chiunque gli comparisse davanti. Allora il giovane la staccò dalla
parete, se la mise al fianco e proseguì; giunse nella stanza dove
dormiva la principessa, ed era così bella ch'egli si fermò a guardarla
e trattenne il respiro. Si guardò attorno e vide che sotto il letto
c'era un paio di pantofole: su quella destra c'era il nome del padre
con una stella, su quella sinistra il nome di lei con una stella. Ella
aveva al collo un grande scialle di seta trapunto d'oro. Allora il
cacciatore prese un paio di forbici, tagliò il lembo di destra e lo mise
nel suo zaino, poi ci mise anche la pantofola destra, quella che portava
il nome del re. La fanciulla continuava a dormire, ben chiusa nella sua
camicia; allora egli tagliò anche un pezzetto della camicia e lo mise
insieme al resto, ma fece tutto questo senza sfiorarla. Poi se ne andò,
lasciandola dormire; quando giunse alla porta, i giganti erano là fuori
che lo aspettavano e pensavano che avesse portato la principessa. Ma
egli gridò che entrassero e che la fanciulla era già nelle sue mani; non
poteva, tuttavia, aprire loro la porta, ma c'era un buco attraverso il
quale dovevano passare. Si avvicinò il primo, e il cacciatore avvolse i
capelli del gigante intorno alla sua mano, tirò dentro la testa e la
mozzò con un colpo di sciabola; poi lo tirò dentro del tutto. Poi chiamò
il secondo e tagliò la testa anche a lui, e così pure al terzo; ed era
felice di aver liberato la bella fanciulla dai suoi nemici. Tagliò loro
le tre lingue e se le mise nello zaino. Poi pensò: "Andrò a casa da mio
padre e gli mostrerò quel che ho fatto, poi me ne andrò in giro per il
mondo: la fortuna che Dio mi destina, non mi mancherà." Ma nel
castello, quando il re si svegliò, vide i tre giganti che giacevano a
terra morti. Andò nella camera di sua figlia, la svegliò e le domandò
chi fosse stato a ucciderli. Ella disse: "Caro babbo, non lo so:
dormivo." Ma quando si alzò volle infilare le pantofole, la destra era
sparita; e quando guardò il suo scialle, vide che era tagliato e che
mancava il lembo destro; e quando guardò la sua camicia, ne mancava un
pezzettino. Il re radunò tutta la corte, i soldati e tutti gli altri, e
domandò chi avesse liberato sua figlia e ucciso i giganti. Ora egli
aveva un capitano che aveva un occhio solo ed era bruttissimo; questi
disse di essere stato lui. Allora il vecchio re disse che se aveva
compiuto quell'impresa, doveva anche sposare sua figlia. Ma la
fanciulla disse: "Caro babbo, piuttosto che sposare costui, preferisco
andarmene per il mondo, fin dove mi portano le gambe." Il re le disse
che se non voleva sposarlo doveva togliersi le vesti regali, mettersi un
vestito da contadina e andarsene da un vasaio a vendere stoviglie di
terra. Ella si tolse così le vesti regali, andò da un vasaio e prese a
credito delle stoviglie, con la promessa di pagarlo alla sera, quando le
avesse vendute. Il re le disse di mettersi a vendere in un angolo, poi
ordinò che dei carri vi passassero in mezzo e mandassero tutto in mille
pezzi. Quando la principessa ebbe disposto la merce sulla strada,
arrivarono i carri che ruppero tutto. Ella si mise a piangere e disse:
"Ah, Dio, come farò a pagare il vasaio!." Ma in questo modo il re
aveva voluto costringerla a sposare il capitano, e invece ella tornò dal
vasaio e gli domandò se volesse ancora farle credito. Questi rispose di
no, prima doveva pagare la roba dell'altra volta. Allora ella andò dal
padre, piangendo e disperandosi e disse che voleva andarsene per il
mondo. Egli le disse di andare nel bosco: le avrebbe fatto costruire una
casetta dove sarebbe stata tutta la vita e avrebbe fatto da mangiare a
chiunque, senza mai prendere denaro. Così le fece costruire la casina
nel bosco, sulla porta era appesa un'insegna che diceva: "Oggi gratis,
domani a pagamento." Ella vi stette a lungo e in giro si sparse la voce
che nel bosco c'era una fanciulla che dava da mangiare gratis, come
diceva un'insegna fuori dalla porta. Lo venne a sapere anche il
cacciatore e pensò: "E' proprio quel che ci vuole per te che sei
povero e non hai denaro." Prese il suo archibugio e lo zaino in cui
c'era ancora tutto quello che aveva preso nel castello come prova, andò
nel bosco e trovò anche lui la casina con l'insegna: "Oggi gratis,
domani a pagamento." Egli aveva al fianco anche la spada con la quale
aveva tagliato la testa ai tre giganti; così entrò nella casina e si
fece dare qualcosa da mangiare. E si beava alla vista di quella
fanciulla, bella come il sole. Ella gli domandò da dove venisse e dove
andasse, ed egli rispose: "Giro per il mondo." Allora ella gli domandò
dove avesse preso quella spada, sulla quale c'era il nome di suo padre.
Egli le domandò se fosse la figlia del re, ed ella rispose di sì. "Con
questa spada" diss'egli "ho tagliato le teste ai tre giganti." E
come prova prese dallo zaino le lingue e le mostrò anche la pantofola,
il lembo dello scialle e il pezzo di camicia. Piena di gioia, ella disse
che era il suo liberatore. Poi andarono insieme dal vecchio re; la
fanciulla lo condusse nella sua camera e gli disse che il cacciatore era
colui che l'aveva davvero liberata dai giganti. E quando il vecchio re
vide tutte le prove, non poté più dubitare e disse che era d'accordo e
che la fanciulla doveva diventare sua moglie; ed ella ne fu ben
contenta. Poi lo vestirono come se fosse stato un nobile forestiero, e
il re fece imbandire un grande banchetto. A tavola il capitano sedette a
sinistra della principessa, mentre il cacciatore sedette a destra, e il
capitano pensava che fosse un nobile forestiero venuto in visita.
Quand'ebbero mangiato e bevuto, il vecchio re disse al capitano che
doveva risolvere un quesito: se uno diceva di avere ucciso tre giganti e
gli chiedevano dov'erano le lingue, e poi doveva constatare che nelle
teste non ce n'era neanche una, come era possibile? Il capitano disse:
"Non ne avranno avute." - "Come!" disse il re. "Ogni animale ha la
sua lingua." E chiese ancora quale castigo meritasse quel tale. Il
capitano rispose: "Merita di essere fatto a pezzi." Allora il re disse
che aveva pronunciato il suo verdetto: il capitano fu messo in prigione
e fatto a pezzi, mentre la principessa sposò il cacciatore. Poi egli
andò a prendere il padre e la madre, che vissero felici con lui, ed ebbe
il regno alla morte del vecchio re.
