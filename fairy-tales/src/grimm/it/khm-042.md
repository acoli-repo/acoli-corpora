# author: Gebrüder Grimm
# source: tbc
# url: https://www.grimmstories.com/it//grimm_fiabe/il_compare
# note: copyright of translation tbc

## Il compare 

Un pover'uomo aveva tanti figli, e aveva già pregato tutti di fare da
padrino; così, quando gli nacque l'ultimo, non sapeva proprio più a chi
rivolgersi. Allora tutto triste si mise a letto e si addormentò. Sognò
che doveva andare alla porta e invitare a fare da padrino la prima
persona che incontrava. Quando si svegliò l'uomo fece quello che aveva
visto in sogno e colui che incontrò e che fece da padrino gli regalò una
bottiglietta d'acqua dicendo: -Con quest'acqua puoi guarire chi è
ammalato, a condizione però che la Morte sia al capezzale dell'infermo;
se invece si trova ai piedi del letto, l'ammalato deve morire-. Una
volta si ammalò il figlio del re, e l'uomo pot‚ risanarlo poiché‚ la
Morte si trovava al suo capezzale; così fu anche una seconda volta; ma
la terza, la Morte era ai piedi del letto e il principino dovette
morire. Allora l'uomo volle recarsi dal compare per raccontargli
l'accaduto, ma quando giunse a casa sua vi trovò una stranissima
brigata. Al primo piano la scopa e la paletta se le davano di santa
ragione. Egli chiese dove abitasse il compare e la scopa rispose: -Al
piano di sopra-. Quando arrivò al secondo piano vide per terra un bel
mucchio di dita di morto. Allora egli domandò di nuovo dove abitasse il
compare, e un dito rispose: -Al piano di sopra-. Al terzo piano c'era
una gran quantità di teste di morto che dissero ancora: -Al piano di
sopra-. Al quarto vide dei pesci sul fuoco che friggevano e si cuocevano
da s‚. Anch'essi dissero: -Al piano di sopra-. E quando giunse al
quinto piano si trovò davanti a una stanza; sbirciò dal buco della
serratura e vide il compare che aveva un paio di corna lunghe lunghe.
Quand'egli entrò, il compare si buttò in fretta sul letto e le coprì.
Disse l'uomo: -Compare, quando sono arrivato al primo piano, ho visto
una scopa e una paletta darsele di santa ragione-. -Che sciocco!-
rispose il compare -erano il servo e la serva che parlavano insieme.-
-Al secondo piano ho visto delle dita di morto per terra.- -Che grullo
siete! erano radici di scorzonera.- -Al terzo piano c'era un mucchio di
teste di morto.- -Stupido! erano cavoli cappucci.- -Al quarto, ho visto
dei pesci in padella, che sfrigolavano e si cuocevano da soli.- Aveva
appena pronunciato queste parole che i pesci comparvero e si misero in
tavola da s‚. -E al quinto piano, ho guardato dal buco della serratura e
ho visto che voi, compare, avevate un paio di corna lunghe lunghe!- -Ma
no che non è vero!-
