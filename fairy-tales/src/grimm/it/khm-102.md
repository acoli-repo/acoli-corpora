# author: Gebrüder Grimm
# source: tbc
# url: https://www.grimmstories.com/it//grimm_fiabe/il_re_di_macchia_e_orso
# note: copyright of translation tbc

## Il re di macchia e l'orso 

Una volta, d'estate, l'orso e il lupo se ne andavano insieme a spasso
nel bosco; l'orso udì un dolce canto d'uccello e disse -Fratello lupo,
che uccello è questo che canta così bene?-. -E' il re degli uccelli-
rispose il lupo -dobbiamo inchinarci davanti a lui.- E invece era il re
di macchia. -Se è così- disse l'orso -mi piacerebbe anche vedere la sua
reggia: vieni, conducimi da lui.- -Non è così facile come credi- disse
il lupo. -Devi aspettare che torni Sua Maestà la regina.- Poco dopo
giunse Sua Maestà la regina con un po' di cibo nel becco, e così pure
Sua Maestà il re; e volevano imbeccare i loro piccoli. L'orso avrebbe
voluto seguirli subito, ma il lupo lo trattenne per la manica e disse:
-No, prima devi aspettare che il re e la regina se ne siano andati-.
Così guardarono bene dove si trovava il nido e se ne andarono. Ma
l'orso non aveva pace, voleva vedere la reggia, e poco dopo tornò là
davanti. Il re e la regina erano volati via: egli guardò dentro e vide
cinque o sei piccoli nel nido -Sarebbe questa la reggia?- disse l'orso.
-E' un palazzo ben misero! E anche voi non siete principini, ma
gentaglia!- All'udire queste parole, gli scriccioletti andarono su
tutte le furie e gridarono: -No, questo non è vero, i nostri genitori
sono gente onorata. Orso, questa ce la pagherai!-. Il lupo e l'orso si
spaventarono, e scapparono a rifugiarsi nelle loro tane. Ma i piccoli
scriccioletti continuarono a gridare e a strepitare, e quando i genitori
ritornarono con il cibo dissero: -Non toccheremo neanche una zampetta di
mosca, a costo di morir di fame, se prima non mettete in chiaro se siamo
o no gente onorata: è venuto l'orso e ci ha insultati-. Allora il
vecchio re disse -State tranquilli, tutto sarà chiarito-. Poi volò con
Sua Maestà la regina davanti alla tana dell'orso e gridò: -Orso
brontolone, hai insultato i nostri piccoli: peggio per te, risolveremo
la cosa in una guerra sanguinosa-. Così dichiararono guerra all'orso e
furono chiamati a raccolta tutti i quadrupedi: il bue, l'asino, il
toro, il cervo, il capriolo e tutte le bestie che vi sono sulla terra.
Il re di macchia, invece, radunò tutte quelle che volano, non solo gli
uccelli grandi e piccoli, ma anche le zanzare, i calabroni, le api e le
mosche. Quando venne il momento di incominciare la guerra, il re di
macchia inviò delle spie per sapere chi fosse il comandante in capo del
nemico. La zanzara fu più furba di tutti, vagò per il bosco dove si
radunava il nemico e andò infine a posarsi sotto una foglia dell'albero
dove si dava la parola d'ordine. C'era l'orso che chiamò la volpe e
disse: -Volpe, tu sei il più astuto degli animali, devi essere generale
e guidarci; quali segnali adopereremo?-. La volpe rispose: -Io ho una
bella coda lunga e folta che sembra quasi un pennacchio rosso: se la
tengo diritta, le cose vanno bene, e voi dovete andare all'assalto; se
invece la lascio pendere, scappate via in fretta-. Dopo aver sentito
questo, la zanzara volò via e riferì tutto per filo e per segno al re di
macchia. Quando giunse il giorno in cui si doveva dare battaglia, olà, i
quadrupedi arrivarono di carriera facendo tanto rumore che la terra
tremava; anche il re di macchia giunse a volo con la sua armata che
ronzava, strillava e svolazzava da far paura. Così mossero gli uni
contro gli altri. Ma il re di macchia mandò giù il calabrone, che doveva
posarsi sotto la coda della volpe e pungerla a più non posso. Alla prima
puntura, la volpe saltò su e alzò una gamba, ma sopportò e tenne la coda
diritta; alla seconda dovette abbassarla per un momento; ma alla terza
non pot‚ più trattenersi, mandò un grido e si prese la coda fra le
gambe. A quella vista, gli animali credettero che tutto fosse perduto e
si misero a correre, ognuno nella sua tana. Così gli uccelli vinsero la
battaglia. Allora il re e la regina volarono dai loro piccoli e
gridarono: -Allegri piccini, mangiate e bevete a volontà: abbiamo vinto
la guerra!-. Ma i piccoli scriccioletti dissero: -Non mangiamo ancora:
prima l'orso deve venire davanti al nido a scusarsi e dire che siamo
figli di gente onorata-. Allora il re di macchia volò alla tana
dell'orso e gridò: -Orso brontolone, devi andare al nido dai miei
piccini a chiedere perdono, e devi dire che sono figli di gente onorata,
altrimenti ti romperemo le costole-. L orso, pieno di paura, andò a
chieder perdono. Allora finalmente i piccoli scriccioletti si sedettero
tutti insieme, mangiarono, bevvero e se la spassarono fino a tarda
notte.
