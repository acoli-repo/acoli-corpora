# author: Gebrüder Grimm
# source: tbc
# url: https://www.grimmstories.com/it//grimm_fiabe/il_contadinello_in_paradiso
# note: copyright of translation tbc

## Il contadinello in paradiso 

Una volta morì un contadinello molto pio e arrivò alla porta del cielo.
Nello stesso tempo ci arrivò anche un signore, molto molto ricco, e
anche lui voleva entrare in paradiso.

Venne San Pietro con le chiavi, aprì la porta per fare entrare il ricco,
a quanto pare il contadinello non lo aveva visto, e chiuse la porta. Là
fuori il contadinello udì con quanta festa si accoglieva il ricco in
paradiso e c'era musica e canti. Alla fine tornò il silenzio, San
Pietro venne alla porta e fece entrare anche lui. Il contadinello
credeva che anche al suo arrivo ci sarebbe stata musica e canti, ma
tutto rimase silenzio. Fu accolto amorevolmente, questo è vero, e gli
angeli gli andarono incontro, ma nessuno cantò. Allora chiese a San
Pietro perché non cantassero per lui come per il ricco, a quanto pare
anche in paradiso si facevano parzialità, come in terra.

Allora San Pietro disse: "No, tu ci sei caro come tutti gli altri, e
godrai tutte le grazie del cielo come il ricco. Ma vedi, poveri
contadini come te, ne arrivan tutti i giorni in paradiso, invece un
ricco così arriva una volta ogni cento anni."
