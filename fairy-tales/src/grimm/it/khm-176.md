# author: Gebrüder Grimm
# source: tbc
# url: https://www.grimmstories.com/it//grimm_fiabe/la_luna
# note: copyright of translation tbc

## La luna 

Un tempo c'era un paese, dove la notte era sempre buia e il cielo si
stendeva sulla terra come un drappo nero; perché non sorgeva mai la luna
e neppure una stella brillava nelle tenebre. Durante la creazione, al
mondo era bastata la luce notturna. Una volta quattro giovani lasciarono
il paese per girare il mondo e arrivarono in un altro regno dove, la
sera, quando il sole era scomparso dietro i monti, c'era su una quercia
una palla lucente, che spandeva dappertutto una luce morbida. E si
poteva veder bene e discernere ogni cosa, anche se quel lume non
risplendeva come il sole. I viandanti si fermarono e domandarono a un
contadino, che passava di là col suo carro, che luce fosse mai quella.
"è la luna!," rispose, "il nostro sindaco l'ha comprata per tre
scudi e l'ha attaccata alla quercia. Tutti i giorni deve tenerla pulita
e versarci dell'olio, perché arda sempre chiara. Per quello gli diamo
uno scudo alla settimana." Quando il contadino se ne fu andato, disse
uno dei quattro: "Questa lampada ci potrebbe servire: al nostro paese
abbiamo una quercia, che è grossa come questa, e potremmo appenderla.
Che gioia, se di notte non dovessimo andar tastoni al buio!" -
"Sentite," disse il secondo, "andiamo a prendere carro e cavalli e
portiamo via la luna. Qui possono comprarsene un'altra." - "Io sono
bravo ad arrampicarmi," disse il terzo, "la porterò giù." Il quarto
andò a prendere un carro coi cavalli, il terzo s'arrampicò
sull'albero, fece un buco nella luna, ci passò una fune e la tirò giù.
Quando la palla lucente fu sul carro, la coprirono con un panno, perché
nessuno s'accorgesse del furto. La portarono felicemente nel loro paese
e la misero su un'alta quercia. Vecchi e giovani si rallegrarono quando
la lampada nuova cominciò a spander la sua luce su tutti i campi e ne
riempì stanze e tinelli. I nani vennero fuori dai crepacci e i piccoli
gnomi, nei loro giubbetti rossi, danzarono il girotondo sui prati. I
quattro compagni rifornivano la luna di olio, la smoccolavano e ogni
settimana ricevevano il loro scudo. Ma diventarono vecchi; e quando uno
di loro si ammalò e sentì avvicinarsi la morte, ordinò che un quarto
della luna fosse sotterrato con lui come sua proprietà. Quando fu morto,
il sindaco salì sull'albero e con i forbicioni tagliò via un quarto di
luna, che fu posto nella tomba. La luce della luna diminuì, ma
impercettibilmente. Quando morì il secondo, gli fu dato il secondo
quarto di luna, e la luce scemò ancora. Diventò ancora più fioca dopo la
morte del terzo, che si prese anche lui la sua parte: e quando fu
seppellito il quarto, tornò l'antica oscurità. La sera, quelli che
uscivano senza lanterna, si scontravano gli uni contro gli altri. Ma
quando le quattro parti della luna si ricongiunsero all'inferno, dove
sempre avevan regnato le tenebre, i morti divennero inquieti e si
destarono dal loro sonno. Si meravigliarono di poter ancora vedere: a
loro bastava il lume di luna, perché i loro occhi si erano così
indeboliti, che non avrebbero più sopportato lo splendore del sole. Si
alzarono tutti allegri e ripresero le antiche abitudini. Alcuni
giocavano e ballavano, altri correvano nelle osterie e là ordinavano
vino, si ubriacavano, e strepitando e litigando, alla fine alzavano i
bastoni e si picchiavano. Il baccano cresceva sempre, finché arrivò su
fino in cielo. San Pietro, il portinaio del paradiso, credette che
l'inferno fosse in rivolta; e radunò le schiere celesti, perché
respingessero il Nemico, se coi suoi compagni avesse tentato di dar
l'assalto alla dimora dei santi. Ma siccome non arrivavano mai, montò a
cavallo e, per la porta del paradiso, scese all'inferno. Là chetò i
morti, li fece coricar di nuovo nelle loro tombe, e si portò via la
luna, e la appese lassù.
