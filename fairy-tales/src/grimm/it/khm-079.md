# author: Gebrüder Grimm
# source: tbc
# url: https://www.grimmstories.com/it//grimm_fiabe/ondina
# note: copyright of translation tbc

## L'ondina 

Un fratellino e una sorellina giocavano accanto a una fontana e, mentre
giocavano, vi finirono dentro. Là dentro vi era un'ondina che disse:
-Adesso che siete in mio potere, vi toccherà servirmi per bene!-. Così
alla fanciulla diede da filare del brutto lino tutto aggrovigliato e la
costrinse a portare acqua in una botte forata, mentre il ragazzo doveva
abbattere un albero con una scure senza più il filo; e da mangiare non
ricevevano altro che gnocchi duri come pietre. Alla fine i bambini
persero la pazienza, aspettarono una domenica e, mentre l'ondina era in
chiesa, fuggirono. Finita la messa, l'ondina si accorse che gli
uccellini avevano preso il volo e li inseguì a grandi balzi. Ma i
bambini la scorsero da lontano e la fanciulla si gettò una spazzola
dietro le spalle; e ne venne una montagna di spazzole con mille e mille
setole pungenti, sulle quali l'ondina dovette arrampicarsi a gran
fatica; ma alla fine riuscì a oltrepassarle. I bambini la videro e il
ragazzo si buttò dietro le spalle un pettine; e ne venne fuori una
montagna di pettini con mille e mille denti, ma l'ondina vi si aggrappò
saldamente e riuscì a passare anche stavolta. Allora, la fanciulla gettò
dietro di s‚ uno specchio e ne venne fuori una montagna di specchio,
così liscia, ma così liscia che l'ondina non poteva arrampicarvisi.
Allora pensò: "Andrò in fretta a casa a prendere la mia ascia e
spaccherò il monte di specchio." Ma prima che tornasse e l'avesse
spaccato, i bambini erano già fuggiti da un pezzo e l'ondina dovette
andare di nuovo nella sua fonte.
