# author: Gebrüder Grimm
# source: tbc
# url: https://www.grimmstories.com/it//grimm_fiabe/la_vecchia_nel_bosco
# note: copyright of translation tbc

## La vecchia nel bosco 

C'era una volta una povera servetta che attraversava un gran bosco con
i suoi padroni; e quando vi si trovarono in mezzo, dal fitto della
boscaglia sbucarono dei briganti e uccisero tutti quelli che trovarono.
Così perirono tutti quanti, meno la fanciulla, che era saltata fuori
dalla carrozza e si era nascosta dietro un albero. Quando i briganti se
ne furono andati con il bottino, ella si avvicinò e vide quella grande
sventura. Allora si mise a piangere amaramente e disse: "Misera me, che
farò mai? Non so come fare a uscire dal bosco, qui non ci sono case, e
io morirò certo di fame!." Andò qua e là cercando una via, ma non
riuscì a trovarla. Quando fu sera, si sedette sotto un albero, si
raccomandò a Dio e pensò di rimanere là e di non muoversi più, qualunque
cosa accadesse. Dopo un po', venne in volo un piccolo colombo tutto
bianco che portava nel becco una piccola chiave d'oro. Gliela mise in
mano e disse: "Vedi laggiù quel grande albero? Ha una piccola
serratura; aprila con la chiavetta: troverai cibo a sufficienza e non
patirai più la fame." Ella si avvicinò all'albero, lo aprì e trovò una
scodellina di latte e pane bianco da inzuppare; così poté mangiare a
sazietà. Quando si fu sfamata, disse: "Questa è l'ora in cui i polli,
a casa, vanno a dormire. Io sono così stanca! Potessi coricarmi anch'io
nel mio letto!." Allora ritornò il colombo, portando nel becco
un'altra chiavetta d'oro e disse: "Apri quell'albero laggiù, e
troverai un letto." Ella lo aprì e trovò un bel lettino bianco; pregò
il buon Dio di proteggerla durante la notte, si coricò e si addormentò.
Al mattino tornò il colombo per la terza volta, portò un'altra
chiavetta e disse: "Apri quell'albero laggiù: troverai dei vestiti."
Quando ella aprì, trovò dei vestiti ornati di oro e pietre preziose,
così belli che neanche la figlia del reli aveva. Così visse per qualche
tempo, e tutti i giorni veniva il colombo e le procurava tutto il
necessario; ed era una vita tranquilla e felice.

Un giorno però il colombo venne e disse: "Vorresti farmi un
piacere?." - "Con tutto il cuore" rispose la fanciulla. Allora il
colombo disse: "Ti condurrò a una casetta; entrerai e in mezzo, accanto
al focolare, ci sarà una vecchia seduta che ti dirà: 'Buon giorno'. Ma
tu guardati bene dal darle risposta, qualunque cosa faccia, e prosegui
alla sua destra: c'è una porta, aprila e ti troverai in una stanza dove
sul tavolo ci saranno ammucchiati anelli d'ogni tipo; ve ne saranno di
splendidi con gemme scintillanti, ma tu lasciali stare, cercane uno
liscio che dev'essere là in mezzo e portamelo più in fretta che puoi."

La fanciulla andò così alla casetta ed entrò; là c'era una vecchia che
fece tanto d'occhi al vederla e disse: "Buon giorno, bimba mia." Ma
ella non le diede risposta e andò verso la porta. "Ehi, dove vai?"
gridò quella e l'afferrò per la sottana, cercando di trattenerla.
"Questa è casa mia, e nessuno può entrarci se io non voglio!" Ma la
fanciulla continuava a tacere, si liberò e andò difilata nella stanza.
Là, sul tavolo, c'era una grande quantità di anelli che splendevano e
luccicavano sotto i suoi occhi; ella li sparpagliò cercando quello
liscio, ma non riusciva a trovarlo. Mentre cercava vide la vecchia che
tentava di andarsene di soppiatto, con una gabbietta in mano. Allora la
fanciulla le si avvicinò, le prese di mano la gabbia, e come la sollevò
e vi guardò dentro, vide un uccello che aveva l'anello liscio nel
becco. Lo prese e, tutta felice, corse via pensando che il colombo
sarebbe venuto a prenderselo; e invece non veniva mai. La fanciulla si
appoggiò a un albero per aspettarlo; ed ecco le parve che l'albero
diventasse morbido e flessuoso, e chinasse i suoi rami. E, d'un tratto,
i rami la strinsero, ed erano due braccia; e quando ella si guardò
attorno, l'albero era un bell'uomo, che l'abbracciava e la baciava
teneramente e diceva: "Tu mi hai liberato dall'incantesimo: la vecchia
è una strega che mi aveva trasformato in un albero, e tutti i giorni ero
per qualche ora un colombo bianco; e finché‚ ella possedeva l'anello,
non potevo riacquistare il mio aspetto umano." Anche i suoi servi e i
suoi cavalli furono liberati dall'incantesimo, non erano più degli
alberi e gli stavano accanto. Poi se ne andarono tutti insieme nel suo
regno, poiché‚ egli era il figlio di un re; si sposarono e vissero
felici.
