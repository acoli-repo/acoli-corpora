# author: Gebrüder Grimm
# source: tbc
# url: https://www.grimmstories.com/it//grimm_fiabe/il_monte_simeli
# note: copyright of translation tbc

## Il monte Simeli 

C'era una volta due fratelli, uno ricco e l'altro povero. Ma il ricco
non dava niente al povero e questi doveva provvedere con fatica al
proprio sostentamento, commerciando in granaglie; e spesso gli andava
così male, che non aveva il pane per sua moglie e i suoi bambini. Un
giorno, mentre stava attraversando il bosco con il suo carro, scorse da
un lato una grande montagna brulla; e poiché‚ non l'aveva mai vista, si
fermò e l'osservò meravigliato. Mentre se ne stava là fermo vide venire
dodici omoni dall'aspetto selvaggio e, credendo che fossero briganti,
spinse il suo carro nella macchia, salì su di un albero e stette a
vedere cosa succedeva. I dodici uomini andarono davanti alla montagna e
gridarono: -Monte Semsi, monte Semsi, apriti!-. Subito il monte brullo
si aprì nel mezzo, i dodici entrarono e, quando furono dentro, il monte
si richiuse. Ma dopo poco si riaprì e gli uomini uscirono, portando dei
sacchi pesanti sulla schiena; e quando si trovarono tutti quanti di
nuovo alla luce del giorno, dissero: -Monte Semsi, monte Semsi,
chiuditi!-. Allora il monte si richiuse, senza che si potesse più vedere
alcun passaggio, e i dodici se ne andarono. Quando furono scomparsi, il
pover'uomo scese dall'albero, curioso di sapere quale segreto si
celasse in quel monte. Andò là davanti e disse: -Monte Semsi, monte
Semsi, apriti!- e il monte si aprì anche davanti a lui. Egli entrò, e il
monte era tutta una caverna piena d'oro e d'argento, e dietro c'erano
dei grandi mucchi di perle e sfavillanti pietre preziose, ammucchiate
come il grano. Il povero non sapeva proprio cosa dovesse fare e se
potesse prendere un po' di quei tesori. Infine si riempì le tasche
d'oro, ma lasciò stare le perle e le pietre preziose. Quando uscì
fuori, tornò a dire: -Monte Semsi, monte Semsi, chiuditi!-. Subito il
monte si chiuse, ed egli se ne andò a casa con il suo carro. Ora egli
non doveva più preoccuparsi: con quell'oro poteva procurare il pane e
anche il vino per la moglie e i figli; viveva felice e contento, dando
ai poveri e facendo del bene a tutti. Quando il denaro finì, andò dal
fratello, si fece prestare uno staio e ne prese dell'altro; ma i grandi
tesori non li toccò. Quando volle prenderne per la terza volta, tornò
dal fratello a farsi prestare lo staio. Ma quello già da un pezzo
invidiava la sua ricchezza e gli agi di cui godeva in casa, e non
riusciva a capire di dove venisse quella fortuna, n‚ cosa facesse suo
fratello con lo staio. Allora escogitò un'astuzia e spalmò il fondo
dello staio di pece; e quando gli fu restituito, c'era rimasta
attaccata una moneta d'oro. Subito andò dal fratello e gli domandò:
-Che cosa hai misurato con lo staio?-. -Grano e orzo- rispose l'altro.
Allora gli mostrò la moneta d'oro e lo minacciò di citarlo in giudizio
se non diceva la verità. Perciò il fratello gli raccontò com'erano
andate le cose. Il ricco fece subito attaccare un carro, andò nel bosco,
e meditava di portar via ben altri tesori. Quando giunse davanti al
monte, gridò: -Monte Semsi, monte Semsi, apriti!-. Il monte si aprì, ed
egli entrò. Tutte le ricchezze erano davanti a lui, e per un bel po'
egli non seppe cosa prender per primo; alla fine raccolse le gemme,
quante poteva portarne, e si apprestò a uscire. Tornò indietro, ma
siccome non aveva altro in mente che i tesori, aveva dimenticato il nome
del monte e gridò: -Monte Simeli, monte Simeli, apriti!-. Ma, non
essendo il nome giusto, il monte non si aprì e rimase chiuso. Allora
s'impaurì, ma più ci pensava, più gli si confondevano le idee, e tutti
i tesori non gli servivano a nulla. La sera il monte si aprì, entrarono
i dodici briganti, e vedendolo, si misero a ridere e dissero: -Merlo,
finalmente ti abbiamo pescato! Pensavi forse che non ci fossimo accorti
che eri entrato due volte? Non riuscivamo a prenderti, ma una terza
volta non uscirai di qui!-. Allora egli gridò: -Non ero io, era mio
fratello!-. Ma ebbe un bel chieder grazia! Checché‚ dicesse, gli
mozzarono la testa.
