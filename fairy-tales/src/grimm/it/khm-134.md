# author: Gebrüder Grimm
# source: tbc
# url: https://www.grimmstories.com/it//grimm_fiabe/i_sei_servi
# note: copyright of translation tbc

## I sei servi 

Un tempo viveva una vecchia regina che era una maga, e aveva una figlia
che era la più bella fanciulla del mondo. Ma la vecchia non pensava ad
altro che ad attirare gli uomini per mandarli in rovina; e se arrivava
un pretendente, diceva che chi voleva sua figlia doveva prima eseguire
un compito o morire. Molti si cimentavano, abbagliati dalla bellezza
della fanciulla, ma non realizzavano ciò che la vecchia imponeva loro, e
allora non c'era grazia: dovevano inginocchiarsi e gli mozzavano la
testa. Ora avvenne che un principe aveva sentito parlare anche lui della
grande bellezza della fanciulla, e disse al padre: -Caro babbo,
lasciatemi andare, voglio chiedere la sua mano-. -Mai e poi mai!-
rispose il padre. -Se parti, vai incontro alla morte.- Allora il
principe si mise a letto, ammalato mortalmente, e stette così per sette
anni, senza che nessun medico potesse aiutarlo. Quando il padre vide che
non aveva più speranza, gli disse pieno di tristezza: -Va' dunque, e
tenta la sorte: io non so come aiutarti altrimenti-. All'udire queste
parole, il figlio si alzò, sano come un pesce, e si mise allegramente in
cammino. Gli capitò di passare per una prateria e da lontano vide
qualcosa che giaceva a terra; avvicinandosi, pot‚ capire che era la
pancia di un uomo coricato; ma sembrava un monticello. L'uomo grasso,
vedendo il cavaliere, si alzò e disse: -Se vi occorre qualcuno,
prendetemi al vostro servizio-. Ma il principe rispose: -Che cosa me ne
faccio di un uomo così grasso?-. -Oh!- disse l'altro -questo non è
nulla! Se mi allargo del tutto, sono tremila volte più grasso.- -Se è
così- disse il principe -forse puoi essermi utile: vieni con me.- Così
il Grassone lo seguì; dopo un po' trovarono un tale sdraiato per terra
con l'orecchio sull'erba. -Che cosa fai?- gli domandò il principe.
-Ascolto- rispose l'uomo. -E cosa ascolti?- -Quel che sta succedendo
nel mondo, perché‚ io sento tutto, persino l'erba che cresce.- Il
principe domandò: -Dimmi un po', che cosa senti alla corte della
vecchia regina, che ha una bella figlia?-. E quello rispose: -Sento
fischiare la spada che taglia la testa a un pretendente-. Il principe
disse: -Puoi essermi utile: vieni con me-. Proseguirono, e d'un tratto
videro per terra due piedi e un tratto di gambe, ma non riuscirono a
vederne la fine; dopo aver percorso un bel tratto, arrivarono al corpo,
e infine la testa. -Ehi!- esclamò il principe -che razza di spilungone!-
-Oh- rispose l'altro -questo non è nulla! Se mi distendo bene sono
tremila volte più lungo e supero la montagna più alta della terra. Vi
servirò volentieri se mi volete.- -Vieni- disse il principe -puoi
essermi utile.- Proseguirono e trovarono un tale seduto sul ciglio della
strada, con gli occhi bendati. Il principe disse: -Sei cieco, o hai la
vista debole, che non sopporti la luce?-. -No- rispose l'uomo -non
posso togliermi la benda, perché‚ qualsiasi cosa io guardi, si spezza,
tanta è la forza del mio sguardo. Se può esservi utile, vi servirò
volentieri.- -Vieni con me- disse il principe -puoi essermi d'aiuto.-
Proseguirono e incontrarono un uomo che, sotto il sole a picco,
rabbrividiva e tremava tutto per il freddo. -Come mai hai tanto freddo
con un sole così caldo?- domandò il principe. -Ah- rispose l'uomo -più
fa caldo e più io sento freddo, e il gelo mi penetra nelle ossa; e più
fa freddo, più sento caldo: in mezzo al ghiaccio non resisto per il
caldo, e in mezzo al fuoco non resisto per il freddo.- -Sei un tipo
strano!- disse il principe. -Ma se mi vuoi servire, vieni con me.-
Proseguirono e videro un uomo che allungava il collo, girava gli occhi
all'intorno e guardava al di là dei monti. Disse il principe: -Che cosa
guardi con tanto ardore?-. L'uomo rispose: -Ho una vista così acuta,
che posso vedere oltre campi e boschi, monti e valli, per tutto il
mondo-. Il principe disse: -Se vuoi, vieni con me: mi manca uno come
te-. Poi il principe si recò, con i suoi sei servi, nella città dove
viveva la bella e pericolosa fanciulla; andò dalla vecchia regina e
disse: -Se volete darmi vostra figlia, farò quel che mi ordinate-. -Sì-
rispose la maga -ti darò tre incarichi: se li eseguirai tutti e tre,
sarai signore e sposo di mia figlia.- -Qual è il primo?- chiese il
principe. -Devi riportarmi l'anello che ho lasciato cadere nel mar
Rosso.- Allora il principe tornò dai suoi servi e disse: -Il primo
compito non è facile: bisogna ripescare un anello nel mar Rosso.
Consigliatemi voi-. Allora quello con la vista acuta disse: -Guarderò
dov'è-. Guardò in fondo al mare e disse: -E' là, accanto a una
pietra-. -Lo tirerei fuori, se solo lo vedessi- disse lo Spilungone.
-Oh, ti aiuterò io!- esclamò il Grassone. Si coricò con la bocca
sull'acqua: le onde vi entrarono ed egli bevve tutto il mare, che
rimase asciutto come un prato. Allora lo Spilungone si piegò un poco e
prese l'anello con la mano. Tutto felice, il principe lo portò alla
vecchia. Ella lo osservò e disse meravigliata: -Sì, è proprio quello. Il
primo compito l'hai eseguito, ma adesso viene il secondo. Vedi, là su
quel prato davanti al mio castello pascolano trecento buoi ben pasciuti;
devi mangiarli tutti con il pelo, le corna e le ossa; e giù in cantina
ci sono trecento botti di vino, devi bertele tutte; ma se avanza il pelo
di un bue o una gocciolina di vino, pagherai con la vita-. Il principe
disse: -Non posso invitare qualche ospite? Senza compagnia non c'è
gusto a mangiare-. La vecchia rise malignamente e disse: -Per aver
compagnia puoi invitarne uno, ma non di più-. Allora il principe andò
dai suoi servi e disse al Grassone: -Oggi sarai mio ospite, e una volta
tanto mangerai a sazietà-. Allora il Grassone si allargò tutto e mangiò
i trecento buoi senza lasciarne neanche un pelo e domandò se non c'era
altro dopo la colazione; il vino lo bevve direttamente dalle botti,
senza bisogno di bicchiere, e l'ultima goccia se la leccò sul dito. Al
termine del pasto, il principe andò dalla vecchia e le disse che il
compito era stato eseguito. Ella si meravigliò e disse: -A tanto non era
mai arrivato nessuno, ma resta ancora il terzo compito-. E pensava:
"Non mi sfuggirai, e non riuscirai a salvarti la testa!." -Stasera-
disse -ti porto mia figlia in camera, la lascerò fra le tue braccia; ma
bada di non addormentarti! Io verrò allo scoccare delle dodici, e se lei
non è più fra le tue braccia, tu sei perduto.- "Oh" pensò il principe
"il compito è semplice, terrò gli occhi bene aperti." Tuttavia chiamò
i suoi servitori, raccontò loro ciò che aveva detto la vecchia e disse:
-Chissà quale astuzia c'è sotto! E' bene essere prudenti: fate la
guardia e badate che la fanciulla non esca dalla camera-. Quando si fece
notte, la vecchia arrivò con sua figlia e la spinse fra le braccia del
principe; poi lo Spilungone si acciambellò intorno a loro e il Grassone
si mise davanti alla porta, sicché‚ non poteva entrare anima viva. Se ne
stavano là tutt'e due e la fanciulla non diceva una parola; ma,
attraverso la finestra, la luna le illuminava il volto, ed egli poteva
vedere la sua meravigliosa bellezza. Il principe non faceva altro che
guardarla, innamorato e pieno di gioia, e i suoi occhi non erano mai
stanchi. Durò così fino alle undici; allora la vecchia gettò un
incantesimo su tutti quanti, sicché‚ si addormentarono, senza potersi
difendere; e, in quello stesso istante, la fanciulla sparì. Dormirono
sodo fino a mezzanotte meno un quarto; allora l'incantesimo cessò ed
essi si svegliarono. -Oh che disgrazia, che sciagura!- esclamò il
principe -adesso sono perduto!- Anche i servi fedeli incominciarono a
lamentarsi, ma Orecchiofino disse: -State zitti! Voglio ascoltare-.
Ascoltò un istante, poi disse: -Si trova dentro una rupe a trecento ore
da qui, e piange il suo destino. Tu puoi farcela, Spilungone: se ti
rizzi, ci sei con due passi-. -Sì- rispose lo Spilungone -però deve
venire anche Occhiodifolgore per spazzare via la rupe.- Così si caricò
sulle spalle quello con gli occhi bendati, e in un baleno si trovarono
davanti alla rupe incantata. Lo Spilungone tolse subito la benda dagli
occhi del compagno; questi si guardò attorno e la rupe andò in mille
pezzi. Allora lo Spilungone prese in braccio la fanciulla, in un attimo
la portò a casa, tornò a prendere anche l'amico e, prima che
scoccassero le dodici, erano di nuovo tutti là, allegri e contenti come
prima. Allo scoccar delle dodici, arrivò piano piano la vecchia maga con
un'aria beffarda, come se volesse dire: -Adesso è mio!- ed era convinta
che la figlia fosse dentro la rupe a trecento ore di distanza. Ma quando
la vide fra le braccia del principe, inorridì e disse: -Ecco uno che ne
sa più di me-. Ma non pot‚ replicar nulla e dovette dargli sua figlia.
Tuttavia le disse all'orecchio: -E' una vergogna per te essere stata
vinta da dei servi, senza poterti scegliere uno sposo secondo la tua
inclinazione!-. Ora la fanciulla, che aveva il cuore orgoglioso, piena
d'ira, fece ammucchiare, il giorno dopo, trecento cataste di legna e
disse al principe che i tre compiti erano stati eseguiti, ma che lei non
l'avrebbe sposato se prima qualcuno non si fosse messo in mezzo alla
legna e avesse sopportato il fuoco. Pensava infatti che, per quanto
devoti, nessuno dei servi si sarebbe lasciato bruciare per lui, e per
amor suo ci sarebbe andato il principe, e così lei sarebbe stata libera.
Allora i servi dissero: -Abbiamo fatto tutti qualcosa, soltanto il
Freddoloso non ha ancora fatto nulla!-. Lo presero, lo misero in mezzo
alla catasta e vi appiccarono il fuoco. Il fuoco divampò e arse per tre
giorni, finché‚ consumò tutta la legna; e, quando le fiamme si spensero,
il Freddoloso era là, in mezzo alla cenere, tremante come una foglia, e
diceva: -Non ho mai sofferto tanto il freddo in vita mia! Se durava
ancora, mi sarei assiderato-. Adesso non c'era proprio più scampo: la
bella fanciulla doveva sposare il principe. Ma quando andarono in
chiesa, la vecchia disse: -Non posso tollerare questa vergogna!- e li
fece inseguire dai suoi soldati, che dovevano annientare chiunque si
trovasse loro davanti, e riportarle la figlia. Ma Orecchiofino era stato
in ascolto e aveva sentito tutto ciò che la vecchia aveva detto. Lo
disse al Grassone che vomitò un paio di volte dietro la carrozza; ed
ecco formarsi un grande lago, dove i soldati furono sommersi e
annegarono. Non vedendoli tornare, la maga mandò i suoi corazzieri, ma
Orecchiofino, sentendoli arrivare, tolse la benda dagli occhi di
Occhiodifolgore; questi fissò un istante i nemici, che andarono in pezzi
come se fossero stati di vetro. Così proseguirono indisturbati, e quando
gli sposi ebbero ricevuto la benedizione in chiesa, i sei servitori si
congedarono e dissero: -Vogliamo tentare la fortuna in giro per il
mondo-. A una mezz'ora dal castello c'era un villaggio, davanti al
quale un porcaro custodiva il suo branco; quando vi giunsero, il
principe disse alla moglie: -Sai chi sono davvero? Non sono un principe,
ma un porcaro, e quello laggiù con il branco è mio padre, e adesso
dobbiamo aiutarlo anche noi a custodire i maiali-. Poi scesero insieme
alla locanda, e il principe ordinò di nascosto ai padroni di portare via
alla sposa le vesti regali durante la notte. Al mattino, quando la
principessa si svegliò non aveva più niente da mettersi, e l'ostessa le
diede un vecchio vestito e un paio di vecchie calze di lana, con l'aria
di farle un gran regalo e disse: -Se non fosse per vostro marito, non vi
avrei dato nulla-. Allora ella credette che fosse davvero un porcaro,
custodiva il branco con lui e pensava: "Me lo sono meritato con il mio
orgoglio! ." Durò così per otto giorni, ed ella non ne poteva più,
perché‚ i piedi le si erano coperti di piaghe. Allora arrivò della gente
che le chiese se davvero sapeva chi era suo marito. -Sì- rispose -è un
porcaro; è appena uscito per vendere un po' di nastri.- Ma quelli
dissero: -Venite, vi condurremo da lui-. La condussero al castello, e
quando ella entrò nella sala, suo marito era là in abiti regali. Ma ella
non lo riconobbe finché‚ il principe non la prese fra le braccia, la
baciò e disse: -Io ho tanto sofferto per te, e anche tu hai dovuto
soffrire per me- Allora furono festeggiate le nozze, e chi l'ha
raccontato, vorrebbe esserci stato.
