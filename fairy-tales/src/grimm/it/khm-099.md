# author: Gebrüder Grimm
# source: tbc
# url: https://www.grimmstories.com/it//grimm_fiabe/lo_spirito_nella_bottiglia
# note: copyright of translation tbc

## Lo spirito nella bottiglia 

C'era una volta un povero taglialegna che lavorava dal mattino fino a
notte tarda. Quand'ebbe finalmente racimolato un po' di denaro, disse
a suo figlio: "Sei il mio unico figlio: il denaro che ho guadagnato con
il sudore della mia fronte voglio impiegarlo per la tua istruzione; se
impari qualcosa per bene, puoi mantenermi da vecchio, quando le mie
membra si saranno indurite e dovrò starmene a casa." Così il giovane
andò all'Università e studiò assiduamente, tanto da meritarsi le lodi
dei maestri, e rimase là per qualche tempo. Aveva già frequentato un
paio di corsi, ma non si era ancora perfezionato in tutto, che già quel
poco denaro guadagnato dal padre era sfumato, ed egli dovette fare
ritorno a casa. "Ah!" disse il padre tristemente, "non ho più nulla
da darti, e in tempi così difficili non posso neanche guadagnare un
centesimo in più del pane quotidiano." - "Caro babbo," rispose il
figlio, "non crucciatevi tanto: se questa è la volontà di Dio, sarà per
il mio meglio; mi adatterò. Rimarrò qui e verrò con voi nel bosco ad
accatastare e a tagliar legna." - "Ma figlio mio," disse il padre,
"faresti troppa fatica; non sei abituato ai lavori pesanti, non
resisteresti; e poi ho soltanto un'ascia e non ho denaro per comprarne
un'altra." - "Andate dal vicino," rispose il figlio, "vi impresterà
la sua ascia finché‚ non avrò i soldi per comprarmene una."

Allora il padre andò dal vicino, si fece prestare l'ascia e il mattino
dopo, all'alba, andarono insieme nel bosco. Il figlio aiutava il padre
ed era tutto allegro e brioso. Quando il sole fu a picco, il padre
disse: "Riposiamoci e mangiamo: dopo riprenderemo con maggior vigore."
Il figlio prese il suo pane e disse: "Riposatevi pure, babbo, io non
sono stanco; andrò un poco in giro per il bosco in cerca di nidi." -
"Oh che sciocchino!" disse il padre. "Cosa vuoi mai andartene in giro
a zonzo? Poi ti stanchi e non puoi più alzare il braccio; resta qui e
siediti accanto a me."

Ma il figlio se ne andò nel bosco, mangiò il suo pane ed era tutto
allegro, e guardava tra il verde dei rami, se mai scorgesse qualche
nido. Così se ne andò di qua e di là finché‚ giunse a una grossa quercia
dall'aria minacciosa, che certo doveva avere molti secoli, e cinque
uomini insieme non avrebbero potuto circondarla. Si fermò a guardarla e
pensò che qualche uccello doveva pur averci fatto il nido. D'un tratto
gli parve di avere udito una voce umana. Tese l'orecchio, e sentì come
un cupo grido: "Lasciami uscire, lasciami uscire!" Si guardò attorno,
ma non vide nessuno; e gli sembrava che la voce uscisse da sotto terra.
Allora gridò: "Dove sei?" La voce rispose: "Sono qua sotto, fra le
radici della quercia. Fammi uscire, fammi uscire!" Lo studente si mise
a rimuovere la terra sotto l'albero e a cercare fra le radici, finché‚
vi trovò una bottiglietta. L'alzò, e mettendola controluce, vide una
cosetta simile a una rana, che saltava su e giù. "Lasciami uscire,
lasciami uscire!" gridò di nuovo; e lo studente, che non pensava a
nulla di male, tolse il tappo alla bottiglia. Subito ne uscì uno spirito
che incominciò a crescere, e crebbe così in fretta che in un attimo
davanti allo studente stava un orrendo mostro, grande come metà
dell'albero. "Sai," gridò con voce da far paura, "qual è la
ricompensa che ti spetta per avermi liberato?" - "No," rispose lo
studente senza paura. "Come faccio a saperlo?" - "Allora te lo dirò
io!" gridò lo spirito. "Devo romperti il collo!" - "Avresti dovuto
dirmelo prima," rispose lo studente, "e ti avrei lasciato dov'eri. Ma
la mia testa rimarrà dove si trova; devi domandare ad altri." - "Ma
che altri!" gridò lo spirito. "Devi avere la tua ricompensa! Pensi
forse che io sia stato rinchiuso tanto tempo per grazia? No, era per
punizione. Io sono il potentissimo Mercurio; a chi mi libera, devo
rompere il collo." - "Piano," rispose lo studente, "non così in
fretta! Prima devo sapere se sei davvero stato in quella bottiglietta e
se sei proprio lo spirito vero; se sei capace di rientrarci, allora ti
crederò e potrai fare di me quel che vorrai." - "Oh!" disse lo
spirito superbamente, "niente di più facile!" Rimpicciolì, e si fece
così sottile e piccino come era stato all'inizio, in modo da poter
passare attraverso il collo della bottiglia. Ma vi era appena entrato
che lo studente rimise il tappo, gettò la bottiglia al suo posto fra le
radici della pianta, e così lo spirito fu ingannato.

Lo studente voleva ritornare da suo padre, ma lo spirito gridò con voce
lamentosa: "Ah! Lasciami uscire, lasciami uscire!" - "No," rispose
lo studente, "non una seconda volta. Chi ha attentato alla mia vita, se
l'acchiappo, non lo rimetto in libertà." - "Liberami," gridò lo
spirito, "e ti ricompenserò per il resto della tua vita." - "No,"
rispose lo studente, "mi inganni come la prima volta." - "Stai
sprecando la tua fortuna," disse lo spirito, "non ti farò niente, e ti
ricompenserò invece, riccamente." Lo studente pensò: "Voglio tentare;
forse mantiene la promessa e non mi farà del male." Tolse il tappo e lo
spirito uscì come la prima volta, s'ingrandì e diventò come un gigante.
Porse allo studente uno straccetto simile a un cerotto e disse: "Se con
un capo tocchi una ferita, guarisce subito; e se con l'altro tocchi
ferro o acciaio, lo tramuti in argento." - "Devo prima provare!"
disse lo studente; andò a un albero e ne scalfi la corteccia con
l'ascia, poi la strofinò con un capo del cerotto: subito la ferita si
richiuse e guarì. "E' proprio vero!" disse allo spirito. "Adesso
possiamo separarci." Lo spirito lo ringraziò per averlo liberato, e lo
studente ringraziò lo spirito per il suo dono e tornò dal padre.

"Dov'eri finito?" domandò il padre. "Hai dimenticato il lavoro: io
l'avevo detto subito che non avresti combinato nulla!" - "State
tranquillo babbo, rimedierò." - "Sì, rimediare!" disse il padre in
collera. "Ci vuol altro!" - "Fate attenzione, babbo, voglio buttare
giù con un solo colpo quell'albero, da farlo schiantare." Prese il
cerotto, lo passò sull'ascia e menò un gran colpo; ma siccome il ferro
si era mutato in argento, il taglio si ripiegò. "Babbo, guardate un
po' che cattiva ascia mi avete dato; si è piegata tutta!" Allora il
padre si spaventò e disse: "Ah, cos'hai fatto! Adesso devo pagare
l'ascia e non so come fare: questo è il vantaggio che ho dal tuo
lavoro!" - "Non arrabbiatevi" rispose il figlio "l'ascia la pagherò
io." - "Oh, sciocco!" gridò il padre "e con che cosa vorresti
pagarla? Non hai niente all'infuori di quello che ti do io; hai
soltanto grilli da studente nella testa, ma quanto a tagliar la legna,
non ne capisci niente!"

Dopo un po' lo studente disse: "Babbo, non posso più lavorare,
smettiamo." - "Come!" rispose il padre. "Pensi forse ch'io voglia
starmene con le mani in mano, come te? Devo lavorare ancora, tu vattene
se vuoi." - "Babbo, è la prima volta che vengo nel bosco, e non so
trovare la strada da solo: venite con me." Poiché‚ la rabbia gli era
sbollita, il padre si lasciò infine convincere e andò a casa con lui.
Allora disse al figlio: "Va' a vendere l'ascia guasta e guarda un
po' quel che ne ricavi; il resto dovrò guadagnarlo io per poterla
pagare." Il figlio prese l'ascia e la portò in città da un orefice;
questi la saggiò, la mise su di una bilancia e disse: "Vale
quattrocento scudi, ma non ne ho abbastanza in contanti." Lo studente
disse: "Datemi quello che avete; del resto vi faccio credito."
L'orefice gli diede trecento scudi e restò in debito di cento. Poi lo
studente andò a casa e disse: "Babbo, ho il denaro: andate a chiedere
al vicino quanto vuole per l'ascia." - "Lo so già," rispose il
vecchio, "uno scudo e sei soldi." - "Allora dategli due scudi e
dodici soldi; è il doppio e mi pare che basti. Guardate, ho denaro in
abbondanza!" Diede al padre cento scudi e disse: "Non ve ne mancherà
mai, vivete comodamente." - "Dio mio," disse il vecchio, "come hai
fatto ad avere tutta quella ricchezza?" Allora il figlio gli raccontò
com'erano andate le cose, e quale ricca preda avesse fatto nel bosco,
confidando nella sua fortuna. Con il resto del denaro, tornò
all'Università e continuò a studiare; e siccome con il suo cerotto
poteva risanare tutte le ferite, divenne il dottore più famoso del
mondo.
