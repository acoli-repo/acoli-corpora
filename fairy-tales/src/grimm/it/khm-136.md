# author: Gebrüder Grimm
# source: tbc
# url: https://www.grimmstories.com/it//grimm_fiabe/uomo_selvaggio
# note: copyright of translation tbc

## L'uomo selvaggio 

C'era una volta un uomo selvaggio perché‚ era stato stregato, e vagava
negli orti dei contadini e nelle messi danneggiando tutto. I contadini
allora si lamentarono con il signore di quelle terre e dissero che non
avrebbero potuto pagare il loro tributo. Il signore riunì tutti i suoi
cacciatori e disse che colui che avesse catturato il selvaggio avrebbe
avuto una grossa ricompensa. Si fece avanti un vecchio cacciatore che
disse che lui avrebbe catturato il selvaggio: chiese di portare con s‚
una fiasca di acquavite, una di vino e una di birra, e le pose sulle
rive di uno stagno dove tutti i giorni il selvaggio veniva a bagnarsi.
Mentre stava nascosto dietro un albero venne il selvaggio e bevve dalle
fiasche, si leccò le labbra e si guardò attorno per vedere se trovava
ancora qualcosa. Ma intanto s'era ubriacato e, coricatosi per terra, si
addormentò. Il cacciatore allora gli si avvicinò e gli legò le mani e i
piedi; poi lo svegliò, lo fece alzare e disse: -Uomo selvaggio, se vieni
con me, avrai da bere tutti i giorni-. Lo condusse con s‚ al castello
del signore e lo mise in una cella. Il signore invitò tutta la nobiltà a
vedere che razza di bestia il suo cacciatore avesse preso. Uno dei
bambini del signore giocava con una palla; la lasciò cadere nella cella
e disse: -Uomo selvaggio, ridammi la palla-. Ma il selvaggio rispose:
-La palla devi venire a prendertela da te-. -Ma io- disse il bambino
-non ho la chiave.- -Allora fai in modo di arrivare di nascosto alla
borsa di tua madre e rubale la chiave.- Così il bambino riuscì ad aprire
la gabbia e l'uomo selvaggio scappò fuori. Il bambino si mise a
gridare: -Uomo selvaggio, rimani qui, altrimenti le prendo!-. Allora
l'uomo selvaggio prese il bambino sulle spalle e fuggì nella foresta
con lui. Così il selvaggio era fuggito e il bambino perduto! L'uomo
selvaggio fece indossare al bambino un vecchio camiciotto e lo mandò dal
giardiniere di corte dell'imperatore a chiedere se aveva bisogno di un
apprendista giardiniere. Quello rispose che era tanto sporco che gli
altri non avrebbero voluto dormire con lui. Egli disse che avrebbe
dormito nella paglia. E ogni giorno di mattino presto andava nel
giardino tutto lieto. Un giorno venne l'uomo selvaggio e gli disse:
-Ora lavati e pettinati-. Poi l'uomo selvaggio rese il giardino tanto
bello come nemmeno il giardiniere era mai riuscito a fare. E la
principessa cercava tutte le mattine il bel ragazzo, finché‚ un giorno
chiese al giardiniere che l'apprendista le portasse un mazzo di fiori.
Ella chiese al ragazzo da quanto tempo fosse lì, ma egli rispose che non
lo sapeva. Allora lei gli diede un pane cavo pieno di ducati. Quando se
ne fu andato, il ragazzo diede il denaro al suo padrone dicendo: -Che
cosa devo farmene? Prendetelo piuttosto voi-. Poi gli toccò di nuovo di
portare un mazzo di fiori alla principessa, ed ella gli diede un'anitra
piena di ducati, che di nuovo egli consegnò al suo padrone. E ancora
un'altra volta ella gli diede un'oca piena di ducati, che il ragazzo
consegnò al suo padrone. La principessa pensava che egli avesse il
denaro, ed egli invece non aveva niente. Allora lei lo sposò in segreto.
Ma i genitori di lei si arrabbiarono molto e la mandarono in cantina a
guadagnarsi il pane filando. Il ragazzo andò in cucina ad aiutare il
cuoco a fare il pane, e ogni tanto rubava un pezzo di carne e lo portava
a sua moglie. In quel tempo ci fu in Inghilterra una grande guerra e
anche l'imperatore dovette andarci con tutti i nobili signori; il
giovane allora disse che voleva andarci anche lui se avevano ancora un
cavallo nella stalla. Gli risposero che ne avevano ancora uno che aveva
solo tre zampe, ma che per lui andava bene. Egli montò a cavallo e partì
su quelle tre zampe zoppicon zoppiconi. Gli venne incontro l'uomo
selvaggio e lo condusse a un gran monte dov'era schierato un reggimento
di mille soldati con i loro ufficiali, e gli diede una bella divisa e
gli procurò uno splendido cavallo. Quando partì con la sua gente per la
guerra in Inghilterra, l'imperatore lo trovo così simpatico che gli
chiese se voleva essere suo aiutante in battaglia. Egli vinse la
battaglia e sconfisse tutti. Quando l'imperatore volle ringraziarlo e
gli chiese che signore fosse, egli rispose: -Non chiedetemelo perché‚
non lo so-. E ripartì dall'Inghilterra a cavallo con il suo esercito;
ma ecco che gli venne incontro l'uomo selvaggio che richiuse tutti i
soldati nella montagna, ed egli se ne tornò a casa sul suo cavallo a tre
zampe. E la gente diceva: -Da dove vien fuori questo zoppicone sul
cavallo a tre zampe?- e chiedeva: -Ti sei nascosto dietro l'angolo a
dormire?-. -Sì- diceva lui -se non ci fossi andato io, non sarebbe
andata mica bene in Inghilterra!- E quelli dicevano: -Sta' zitto,
ragazzo, altrimenti il signore ti liscia il groppone-. Quando ci fu una
seconda guerra, egli di nuovo vinse tutti. Ma riportò una ferita in un
braccio, e l'imperatore prese la sua sciarpa e gli fasciò la ferita; e
voleva forzarlo a rimanere con lui. -Presso di voi non posso restare-
disse il ragazzo -e chi io sia non dovete chiederlo.- E gli venne di
nuovo incontro l'uomo selvaggio, che di nuovo nascose il suo esercito
dentro la montagna, e il ragazzo montò di nuovo il suo cavallo a tre
zampe e se ne tornò a casa. La gente rideva e diceva: -Da dove torna lo
Zoppicone? Dove ti sei nascosto a dormire?-. Ed egli rispondeva: -Non ho
dormito, e l'Inghilterra è tutta conquistata e adesso ci sarà una vera
pace-. L'imperatore un giorno raccontava dei bravi cavalieri che lo
avevano aiutato nella guerra. Allora il giovanotto disse
all'imperatore: -Se io non fossi stato con voi, non sarebbe andata così
bene-. L'imperatore voleva picchiarlo, ma quello disse: -Se non volete
credere a me, vi mostrerò il mio braccio-. E quando mostrò il braccio e
l'imperatore vide la ferita, fu tutto meravigliato e disse: -Forse sei
Dio stesso, o un angelo che Dio mi ha mandato-. Lo pregò di perdonarlo
per essere stato con lui così villano e gli fece dono di tutti i suoi
beni imperiali. Allora l'uomo selvaggio fu liberato dall'incantesimo e
si rivelò un grande re: raccontò tutta la sua storia e la montagna si
rivelò un castello regale, e il ragazzo ne prese possesso con la sua
sposa e vissero contenti fino alla morte.
