# author: Gebrüder Grimm
# source: tbc
# url: https://www.grimmstories.com/it//grimm_fiabe/la_vergine_malvina
# note: copyright of translation tbc

## La vergine Malvina 

C'era una volta un re che aveva un figlio che chiese in moglie la
figlia di un potente sovrano; la principessa si chiamava vergine
Malvina, ed era bellissima. Sfortunatamente, però, suo padre voleva
darla in sposa a un altro, perciò respinse la richiesta del giovane
principe; i due, però, si amavano con tutto il cuore e non volevano
rinunciare a stare insieme, così, Malvina andò dal padre e gli disse:
"Non voglio nessun altro per marito." Allora il padre divenne
furibondo e fece costruire una torre oscura, dove non entrava raggio di
sole né di luna, e quando fu pronta, disse: "Rimarrai chiusa qui dentro
per sette anni, finché tornerò io stesso a vedere se finalmente il tuo
indomito spirito sarà domato." Poi fece portare cibo e acqua
sufficienti per tutta la durata della prigionia, e la principessa e la
sua cameriera furono murate vive, e per tutti quegli anni esse non
seppero mai quando fosse giorno o notte. Il principe si aggirava
continuamente sotto l'alta torre, chiamando e richiamando invano il
nome dell'amata, ma in quelle spesse mura non penetrava suono. Alle due
povere fanciulle non restò altro che piangere e lamentarsi, ma che altro
potevano fare?

Intanto passavano gli anni, e mano mano che il cibo e l'acqua calavano,
esse capivano quanto ancora mancava al termine della prigionia. Alla
fine pensavano che il momento della liberazione fosse vicino, eppure non
si udì mai nessun rumore, nessun colpo di martello, e nessuna pietra
veniva abbattuta, così la vergine Malvina cominciò a pensare che suo
padre si fosse dimenticato di lei. Dal momento che restava loro ancora
poco cibo, e sembrava che la loro fine fosse vicina, Malvina disse alla
cameriera: "Tentiamo l'ultima chance, vieni, cerchiamo di rompere il
muro." Prese il coltello del pane, e si mise a scavare e a tirare fuori
dalla malta una pietra, e quando fu esausta continuò la cameriera. Alla
fine, dopo un durissimo lavoro, riuscirono a cavar fuori una pietra, poi
una seconda, poi una terza, e infine, dopo tre giorni, il buco nel muro
fu abbastanza largo, da poter intravedere i primi raggi di luce, e alla
fine poterono guardare fuori. Il cielo era azzurro, e una fresca brezza
si infrangeva contro i loro visi, ma il panorama ai loro occhi fu
alquanto desolante: del castello di suo padre erano rimaste solo le
rovine, e a quanto si capiva, il villaggio era stato arso dal fuoco e i
campi devastati, e tutt'intorno non si vedeva anima viva. Quando il
buco fu abbastanza grande per consentir loro di fuoriuscire dalla torre,
decisero che non c'era altro da fare se non andarsene via, poiché ormai
il nemico avevo distrutto tutto e scacciato il re e i suoi abitanti.
Così si misero in cammino e vagarono in lungo e in largo, senza trovare
mai né un rifugio, né nessuno che potesse sfamarle, ed esse erano così
affamate che alla fine dovettero sfamarsi con una pianta d'ortiche.
Quando finalmente giunsero a un nuovo paese, si misero a cercare un
lavoro, ma a ogni porta che bussavano venivano respinte, e nessuno ebbe
pietà di loro. Dopo un pò di tempo, arrivarono in una grande città e si
diressero al palazzo reale, dove, anche lì, stavano per essere mandate
via, quando il cuoco affermò che potevano restare in cucina a fare da
sguattere. Esse ancora non sapevano che il regno al quale erano appena
approdate era proprio quello dell'antico fidanzato di Malvina; il padre
del giovane l'aveva promesso a un'altra sposa, che era brutta in volto
e perfida d'animo.

Vennero i giorni delle nozze, e la sposa giunse al palazzo, ma a causa
della sua gran bruttezza, si chiuse nella sua stanza per non farsi
vedere da nessuno; solo la vergine Malvina fu ammessa nella stanza,
quando venne a portarle da mangiare. Quando fu il momento di recarsi in
chiesa, la sposa si vergognò ulteriormente del suo aspetto, temendo di
essere derisa se si fosse fatta vedere pubblicamente; allora disse a
Malvina: "Sappi che hai avuto una grande fortuna, io mi sono rotta un
piede e non posso camminare, perciò tu ora indosserai il mio abito da
sposa e andrai in chiesa al posto mio: non potrebbe toccarti un onore
più grande di questo!" Ma Malvina rifiutò, dicendo che non poteva
accogliere su di sé un onore che non toccasse a lei. Fu inutile offrirle
dell'oro, e alla fine la sposa andò in collera e gridò: "se non mi
ubbidirai, ti costerà la vita: basta che io proferisca una parola e ti
mozzeranno la testa!" E Malvina fu obbligata ad accettare, e indossò
così l'abito nuziale e i gioielli della sposa. Quando entrò nella sala
del trono, tutti si meravigliarono della sua grande bellezza, e il re
disse al figlio: "Questa è la sposa che ho scelto per te." Il principe
restò meravigliato nel vederla così stupenda, e pensò, ' Se non sapessi
che la mia vergine Malvina è rinchiusa in una torre, e forse è morta, a
quest'ora, giurerei che la sposa sia proprio lei! ' Così prese per
mano la sposa e la condusse in chiesa. Durante il percorso, sulla strada
c'era una pianta d'ortica, e la sposa disse:

"Bella piantina d'ortica,
cosa fai tutta sola?
Passai di qui una volta,
quando tutta affamata, ti ho colta e poi mangiata."

"Che c'è? Hai detto qualcosa?" chiese il principe; "No, niente,
niente" rispose, "stavo solo pensando alla vergine Malvina." Egli si
meravigliò parecchio che la sposa la conoscesse, tuttavia non disse
altro. Quando arrivarono alla strada che portava al camposanto, la sposa
disse ancora:

"Per favore, strada,
non ti spaccare, anche se non è la vera sposa a camminare."

"Che dici?" chiese il principe; "Niente, niente," rispose ella,
"stavo solo pensando alla vergine Malvina." - "Come? La conosci?" -
"No, come potrei conoscerla? ne ho solo sentito parlare.

Quando giunsero alla porta della chiesa, ella disse ancora:

"O porta non crollare
anche se non è la vera sposa che vedi entrare!"

"Che stai dicendo?" chiese il principe. "Nulla, nulla, stavo solo
pensando alla vergine Malvina." Il principe tirò fuori una collana
preziosa, e gliela mise al collo, poi entrarono in chiesa, e il
sacerdote li dichiarò marito e moglie. Il principe la portò a casa, ma
ella non disse una sola parola per tutto il giorno. Al ritorno,
raggiunse in tutta fretta la camera della sposa, si tolse l'abito e i
gioielli, riprese il suo vestito grigio e rattoppato, e tenne soltanto
la bella collana che le aveva agganciato lo sposo.

Quando scese la notte, la vera sposa fu condotta nell'appartamento del
principe, ed ella si abbassò il velo sul volto, perché egli non si
accorgesse dell'inganno; e appena furono lasciati soli, il principe le
chiese: "Che cosa dicevi, oggi, a quella pianticella d'ortica?" -
"Quale pianta?" rispose lei, "ti sbagli, io non parlo mica con le
piante." - "Se non lo hai fatto, allora vuol dire che non sei mia
moglie" rispose il principe. Allora ebbe un sussulto e disse:

"Vado dalla serva,
a farmi la memoria ritornare."

Scappò via e corse dalla vergina Malvina e le disse: "Ragazza, dimmi
esattamente le parole che hai detto all'ortica." Ed ella rispose: "Ho
detto soltanto,

'Bella piantina d'ortica,
cosa fai tutta sola?
Passai di qui una volta,
quando tutta affamata, ti ho colta e poi mangiata.' "

Quindi, la sposa tornò dal principe e gli disse: "Ora mi ricordo cosa
ho detto." e ripeté esattamente le parole che aveva appena sentito
dalla vergine Malvina; ma poco dopo il principe tornò a chiederle: "E
che cosa hai detto alla strada per il camposanto?" - "Alla strada? Io
non parlo con le strade." rispose ella. "Allora non sei la mia
legittima sposa." Ed ella rispose ancora:

"Vado dalla serva,
a farmi la memoria ritornare."

E corse a cercare la vergine Malvina e le chiese: "Ragazza, che cosa
hai detto alla strada che porta al camposanto?" - "Ho detto soltanto,

'Per favore, strada,
non ti spaccare, anche se non è la vera sposa a camminare.' "

"Questo ti costerà la vita!" gridò rabbiosamente la cattiva sposa, e
si affrettò a tornare dal principe, e gli disse: "Adesso mi ricordo
cosa ho detto a quella strada" e ripeté esattamente le parole della
vergine Malvina. "Ma cos'hai detto quando siamo arrivati alla porta
della chiesa?" insistette il principe. "Alla porta della chiesa? Mica
parlo con le porte." rispose ella. "Allora non sei la mia vera
sposa." Ed ella dovette tornare dalla Vergine Malvina e volle sapere
quali erano le parole. "Ho detto soltanto,

'O porta non crollare
anche se non è la vera sposa che vedi entrare!' "

"Giuro che ti farò torcere il collo, disgraziata!" gridò furiosa la
sposa, che ripeté al principe l'esatte parole. "Sì, ma che fine ha
fatto la collana che ti ho regalato in chiesa?" - "Collana? Che
collana?" rispose ella, "non mi hai regalato nessuna collana!" - "Ma
se te l'ho agganciata al collo io stesso! Se non l'hai più, questa è
la prova definitiva che non sei tu la mia vera sposa!" disse il
principe, e così dicendo le strappò via il velo dal volto, e quando vide
la sua immensa bruttezza, rabbrividì dall'orrore, e disse: "Chi sei,
da dove sei venuta?" - "Io sono la tua sposa, ma siccome mi vergognavo
a farmi vedere in pubblico, ho ordinato alla sguattera di indossare il
mio vestito e di venire in chiesa al posto mio." - "La ragazza dov'è
adesso?" chiese il principe, "voglio vederla, valla a cercare e
portala qui." Allora ella uscì, andò dai servi a dire che la sguattera
della cucina era una truffatrice, e che dovevano portarla giù e
tagliarle la testa. I servi allora l'afferrarono per trascinarla via,
ma ella gridò aiuto tanto forte che il principe, udendo la sua voce,
accorse subito e ordinò di lasciarla andare. Quando egli la vide da
vicino, si accorse anche della collana che portava ancora al collo e
disse: "Sei tu la mia sposa, quella che è venuta in chiesa con me;
vieni nella mia camera." E, rimasti soli, il principe disse: "Mentre
andavamo in chiesa, tu hai più volte nominato la vergine Malvina, che fu
la mia promessa sposa. Ora se lo credessi possibile, giurerei di
vedermela davanti, poiché tu le assomigli come una goccia d'acqua." -
"Sono proprio io la vergine Malvina, la tua antica promessa, e per amor
tuo ho sofferto, imprigionata in quella buia torre, sette lunghi anni,
patendo fame e sete, e ho vissuto questi ultimi tempi nella miseria: ma
per me oggi torna a splendere il sole, perché davanti al sacerdote
c'ero io, e io sono stata dichiarata la tua legittima sposa." Poi si
baciarono, e vissero felici per il resto della loro vita. La falsa sposa
fu punita per ciò che aveva fatto e le fu tagliata la testa.

La torre in cui la vergine Malvina aveva vissuto prigioniera, rimase in
piedi per molto tempo, e ogni volta che i bambini passavano lì sotto,
canticchiavano:

"Din, don, dan!
Nella torre chi ci sta?
C'è rinchiusa una principessa segregata
e la sua persona non può essere svelata,
il muro mai si romperà,
la pietra non si scheggerà.
Giovannino, Giovannino,
vestiti a festa
e vieni via con me."

