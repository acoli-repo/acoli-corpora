# author: Gebrüder Grimm
# source: tbc
# url: https://www.grimmstories.com/it//grimm_fiabe/la_morte_della_gallinella
# note: copyright of translation tbc

## La morte della gallinella 

Una volta gallinella e galletto andarono sul monte delle noci e
stabilirono che chi dei due avesse trovato un gheriglio l'avrebbe
spartito con l'altro. La gallinella trovò una noce bella grossa, ma non
disse nulla, perché‚ voleva mangiarsela da sola. Ma il gheriglio era
così grosso che non riuscì a ingoiarlo; le rimase in gola e, temendo di
soffocare, la gallinella gridò: -Galletto, ti prego, corri più in fretta
che puoi e vai a prendermi dell'acqua, altrimenti soffoco-. Il galletto
corse veloce alla sorgente: -Sorgente, devi darmi dell'acqua, la
gallinella sul monte dei noci ha inghiottito un grosso gheriglio e sta
per soffocare-. La sorgente rispose: -Prima corri dalla sposa e fatti
dare della seta rossa-. Il galletto corse dalla sposa: -Sposa, dammi
della seta rossa, la seta rossa devo portarla alla sorgente, la sorgente
deve darmi dell'acqua, e l'acqua la porterò alla gallinella che è sul
monte dei noci e sta soffocando per aver inghiottito un grosso
gheriglio-. La sposa rispose: -Prima corri a prendermi la mia coroncina
che è rimasta appesa a un salice-. Allora il galletto corse al salice,
prese la coroncina dal ramo e la portò alla sposa, e la sposa gli diede
in cambio la seta rossa, ch'egli portò alla sorgente, che gli diede in
cambio l'acqua. Finalmente il galletto portò l'acqua alla gallinella,
ma quando arrivò la gallinella era già soffocata e giaceva a terra
stecchita. Il galletto era così triste che si mise a gridar forte, e
tutte le bestie vennero a piangere la gallinella e sei topi costruirono
una piccola carrozza, per accompagnarla alla sepoltura; e quando la
carrozza fu pronta, vi si attaccarono davanti mentre il galletto
guidava. Ma per strada incontrarono la volpe: -Dove vai, galletto?-.
-Vado a seppellire la mia gallinella.- -Posso venire con te?- -Va bene,
ma sali dietro all'istante, o per i topi sarai troppo pesante!- Allora
la volpe si sedette dietro, poi giunsero anche il lupo, l'orso, il
cervo, il leone e tutti gli animali del bosco. Così proseguirono il
viaggio, finché‚ arrivarono a un ruscello. -Come facciamo ad
attraversarlo?- domandò il galletto. Sulla riva c'era un filo di paglia
che disse -Mi metterò di traverso, così potrete passarmi sopra-. Ma
quando i sei topi si avviarono, il filo di paglia scivolò e cadde in
acqua, e in acqua finirono pure i sei topi che annegarono. Non sapevano
più che pesci prendere, quando sopraggiunse un tizzone e disse: -Sono
grosso abbastanza, mi stenderò sopra l'acqua e voi mi passerete sopra-.
Così anche il tizzone si mise sopra l'acqua, ma, disgraziatamente, la
sfiorò: sfrigolò, si spense e morì. Un sasso assistette alla scena e
volle aiutare il galletto mettendosi anch'esso sopra l'acqua. Questa
volta la carrozza la tirò il galletto da solo; era appena passato ed era
a riva con la gallinella morta, e voleva farci venire anche gli altri
che sedevano dietro, ma ormai erano in troppi: la carrozza si rovesciò e
tutti caddero in acqua e annegarono. Ora il galletto era di nuovo solo
con la gallinella morta; le scavò una fossa, ve la depose e fece un
tumulo. Si sedette là sopra ed era tanto addolorato che finì col morire
anche lui; e così morirono tutti.
