# author: Gebrüder Grimm
# source: tbc
# url: https://www.grimmstories.com/it//grimm_fiabe/osso_che_canta
# note: copyright of translation tbc

## L'osso che canta 

In una gran foresta si aggirava un cinghiale che sconvolgeva campi,
uccideva il bestiame e azzannava e sbranava gli uomini. Nessuno si
avventurava più nei pressi del bosco, poiché‚ l'animale era diventato
un vero flagello per il paese. Il re promise una ricompensa, ma tutti
coloro che provarono a catturarlo o ucciderlo perirono miseramente,
sicché‚ più nessuno era tanto audace da accettare la rischiosa impresa.
Infine il re rese noto che colui che avesse abbattuto il cinghiale
avrebbe avuto la sua unica figlia in isposa.

Da tutto il regno si fecero avanti solo due fratelli, figli di un
pover'uomo: il maggiore, accorto e astuto, lo faceva per superbia; il
minore, innocente e sciocco, per buon cuore. Il re li fece entrare nel
bosco da due punti diversi, dai quali essi dovevano tentare la loro
fortuna. Il maggiore entrò da nord e il minore da sud. Come questi fu
nel bosco incontrò un omettino che teneva in mano una lancia nera e
disse: "Vedi, con questa lancia puoi assalire e uccidere il cinghiale
senza timore; te la do perché‚ il tuo cuore è buono." Il giovane, prese
l'arma, ringraziò l'omino e proseguì fiducioso il cammino. Poco dopo
scorse l'animale che gli si scagliò contro inferocito; ma egli gli
oppose lo spiedo e, nella sua cieca furia, quello vi si precipitò
addosso con tanta violenza che ne ebbe il cuore spaccato. Allora il
giovane si mise la preda sulle spalle e, tutto contento, prese la via
del ritorno per portarla al re.

L'altro fratello, strada facendo, aveva incontrato una casa dove la
gente si divertiva bevendo e ballando. Era entrato pensando: "Il
cinghiale non ti sfuggirà, prima fatti coraggio con una bella bevuta!"
Intanto il più giovane, uscendo dal bosco, passò lì davanti e quando il
fratello lo vide, carico della preda, divenne invidioso e pensò al modo
di nuocergli. Allora gridò "Vieni, caro fratello, riposati un po' e
ristorati con un bicchiere di vino." L'altro, che nella sua ingenuità
non sospettava nulla di male, entrò e gli raccontò come era andata e che
aveva ucciso il cinghiale con una lancia nera.

Il maggiore lo trattenne fino a sera, poi se ne andarono insieme. Era
buio quando arrivarono a un ponte su di un ruscello; il maggiore mandò
avanti l'altro e quando furono a metà del ponte lo colpì, facendolo
precipitare morto. Poi lo seppellì sotto al ponte, prese il cinghiale e
lo portò al re, dando a intendere di averlo ucciso lui; e così ebbe la
principessa in isposa. Poiché‚ il fratello minore non faceva ritorno,
egli disse: "Il cinghiale lo avrà sbranato." E tutti gli credettero.

Ma nulla rimane nascosto davanti a Dio, così anche questo misfatto
doveva venire alla luce. Un giorno, dopo molti anni, un pastore, facendo
passare il suo gregge sul ponte, vide giù, fra la sabbia, un ossicino
bianco come la neve e pensò di farne un bel bocchino. Scese, lo
raccolse, e intagliò un bocchino per il suo corno. Ma la prima volta che
si mise a suonare, con sua gran meraviglia l'ossicino cominciò a
cantare da solo:

"Ah pastorello,
nel mio osso hai soffiato,
è proprio mio fratello
colui che mi ha ammazzato!
E in questo ruscello dopo mi sotterrò,
il cinghiale al re portò e sua figlia si sposò."

"Che strano corno," disse il pastore, "canta da solo!" e, pur non
comprendendo il significato delle parole, lo portò al re. Allora
l'ossicino ricominciò a cantare la sua arietta. Il re la capì benissimo
e fece scavare sotto il ponte, dove comparve tutto lo scheletro
dell'ucciso. Il fratello cattivo non pot‚ negare il delitto; fu gettato
in acqua e annegato; le ossa della vittima, invece, ebbero riposo in una
bella tomba al cimitero.
