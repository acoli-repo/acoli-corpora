# author: Gebrüder Grimm
# source: tbc
# url: https://www.grimmstories.com/it//grimm_fiabe/uccello_strano
# note: copyright of translation tbc

## L'uccello strano 

C'era una volta uno stregone che, prendendo le sembianze di un
pover'uomo, andava mendicando di casa in casa e catturava così le belle
ragazze. Nessuno sapeva dove le portasse, poiché‚ nessuna faceva
ritorno. Un giorno si presentò alla porta di un uomo che aveva tre belle
figlie; aveva l'aspetto di un mendicante e portava sulla schiena una
gerla, come se volesse riporvi le elemosine. Egli chiese qualcosa da
mangiare, e, quando la figlia maggiore uscì per porgergli un tozzo di
pane, la sfiorò appena, ed ella dovette saltare nella gerla. Poi se ne
andò a grandi passi e se la portò a casa, in mezzo a una buia foresta.
Nella casa tutto era splendido ed egli le diede tutto ciò che ella
potesse desiderare e disse: -Qui con me starai bene, poiché‚ potrai
avere tutto ciò che desideri-. Durò così qualche giorno, poi le disse:
-Devo fare un viaggio e lasciarti sola per un po' di tempo. Eccoti le
chiavi di casa: puoi andare dappertutto e guardare ogni cosa. Solo una
stanza ti è vietata, quella che è aperta da questa chiavicina; ti
proibisco di entrarci, pena la vita-. Le diede anche un uovo e disse:
-Serbalo con cura e portalo sempre con te: se andasse perso, sarebbe una
gran disgrazia-. La ragazza prese le chiavi e l'uovo e promise di far
ogni cosa per bene. Ma come egli fu partito, non resistette alla
curiosità e, dopo aver girato la casa da cima a fondo, aprì anche la
porta proibita. Ma come si spaventò all'entrarvi! In mezzo alla stanza
c'era una gran vasca insanguinata e dentro c'erano dei cadaveri
squartati. Lo spavento fu così grande che l'uovo le sfuggì di mano e
cadde nella vasca. Lo tirò fuori subito e lo ripulì dal sangue, ma
invano perché‚ poco dopo ricompariva. Si mise a fregare e a raschiare in
tutti i modi, ma non riuscì a toglierlo. Poco dopo lo stregone ritornò
dal suo viaggio e disse: -Ridammi le chiavi e l'uovo-. Ella glieli
porse tremando e, dalle macchie rosse, egli capì subito che era stata
nella camera del sangue. Allora disse: -Ci sei andata contro la mia
volontà; ora ci andrai contro la tua. Hai finito di vivere-. Poi
l'afferrò, la trascinò nella stanza e la fece a pezzi, facendone
scorrere il sangue sul pavimento. Dopo la gettò nella vasca insieme alle
altre. -Adesso mi prenderò la seconda- disse lo stregone, e assumendo le
sembianze di un pover'uomo ritornò a elemosinare davanti alla casa. La
seconda fanciulla gli portò un pezzo di pane e, come aveva fatto con la
prima, se ne impadronì sfiorandola appena, la portò via e la uccise
nella camera del sangue, poiché‚ anch'essa aveva osato aprirla. Così
andò a prendersi anche la terza sorella e se la portò a casa.
Questa però era accorta e astuta. Quando lo stregone partì, dopo averle
dato le chiavi e l'uovo, per prima cosa andò a mettere questo al
sicuro, poi si recò nella camera proibita. Ah, cosa vide! Le sue care
sorelle giacevano entrambe nella vasca miseramente assassinate! Ma ella
le sollevò, raccolse le loro membra e le ricompose: testa, tronco,
braccia, gambe. Quando furono tutte ricomposte: incominciarono a
muoversi e si ricongiunsero, e le due fanciulle aprirono gli occhi e
ritornarono in vita. Allora, piene di gioia, si baciarono e si
abbracciarono, ma la più giovane le condusse fuori e le nascose. Quando
lo stregone ritornò volle che la ragazza gli mostrasse le chiavi e
l'uovo e, non potendo scorgervi traccia di sangue, disse: -Hai superato
la prova, sarai la mia sposa-. -Sì- rispose ella -ma prima devi
promettermi che porterai una cesta colma di oro ai miei genitori, e devi
portarla tu stesso sulle tue spalle; nel frattempo io preparerò le
nozze.- Poi andò nella sua cameretta dove aveva nascosto le sorelle e
disse: -Vi metterò in salvo ma, come sarete a casa, mandatemi aiuto-.
Allora le mise entrambe in un cesto e le ricoprì d'oro, così da
nasconderle completamente. Infine chiamò lo stregone e disse: -Adesso
porta via la cesta; e io starò a guardarti dalla mia finestrina, perché‚
non ti fermi a riposare per strada!-. Lo stregone si caricò la cesta
sulle spalle e si mise in cammino, ma la cesta gli pesava tanto che gli
grondava il sudore dalla faccia, e credeva di cader morto per il gran
peso. Allora volle riposarsi un po', ma subito una gridò dal cesto:
-Vedo dalla mia finestrina che ti riposi; va' avanti subito!-. Egli
credette che fosse la sua sposa a parlare, e si rimise a camminare. Poco
dopo volle sedersi nuovamente ma di nuovo la fanciulla gridò: -Vedo
dalla mia finestrina che ti riposi; va' avanti subito!-. E ogni volta
che si fermava, la fanciulla gridava, ed egli doveva andare avanti
finché‚, senza fiato, depose la cesta con l'oro e le due fanciulle a
casa dei loro genitori. Nel frattempo la sposa preparava la festa
nuziale. Prese un teschio ghignante, l'adornò e lo portò davanti
all'abbaino, come se guardasse fuori. Poi, dopo aver invitato alla
festa gli amici dello stregone, si cacciò in un barilotto di miele,
tagliò il materasso e ci si avvoltolò, così da sembrare uno strano
uccello e in modo da non essere riconosciuta. Uscì di casa e, per via,
incontrò una parte degli invitati che le chiesero:-Da dove vieni
bizzarro uccellino?- -Da un nido di piume qui vicino.- -La bella sposa a
che s'è dedicata?- -Alla casetta: l'ha pulita e spazzata, ora alla
finestra se ne sta affacciata.-Poi incontrò lo sposo, che se ne stava
ritornando a casa, e anch'egli le domandò:-Da dove vieni bizzarro
uccellino?- -Da un nido di piume qui vicino.- -La bella sposa a che s'è
dedicata?- -Alla casetta: l'ha pulita e spazzata, ora alla finestra se
ne sta affacciata.-Lo sposo alzò lo sguardo e vide il teschio tutto
agghindato. Pensando che fosse la sua sposa le fece un cenno con il capo
e la salutò cordialmente. Ma era appena entrato in casa con i suoi
ospiti che arrivarono i parenti della sposa, mandati in suo soccorso.
Chiusero tutte le porte perché‚ nessuno potesse scappare e appiccarono
il fuoco alla casa. Così lo stregone dovette bruciare con tutta la sua
gentaglia.
