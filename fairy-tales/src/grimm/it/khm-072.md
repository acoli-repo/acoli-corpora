# author: Gebrüder Grimm
# source: tbc
# url: https://www.grimmstories.com/it//grimm_fiabe/il_lupo_e_uomo
# note: copyright of translation tbc

## Il lupo e l'uomo 

Una volta una volpe raccontò al lupo quanto l'uomo fosse forte: nessuna
bestia poteva resistergli, e dovevano adoperare l'astuzia per salvarsi
da lui. Il lupo rispose: -Però, se mi capitasse di vederne uno, gli
salterei addosso-. -Posso aiutarti io- disse la volpe -vieni da me
domani mattina presto, te ne indicherò uno.- Il lupo arrivò per tempo e
la volpe lo accompagnò alla strada che il cacciatore percorreva ogni
giorno. Dapprima giunse un vecchio soldato in congedo. -E' un uomo,
questo?- domandò il lupo. -No- rispose la volpe -lo è stato.- Poi passò
un fanciullo che andava a scuola. -E' un uomo, questo?- -No, lo
diventerà.- Finalmente passò il cacciatore, con la doppietta sulla
schiena e il coltello al fianco. La volpe disse al lupo: -Vedi, quello è
un uomo: devi saltargli addosso; io però me la do a gambe e vado a
rifugiarmi nella mia tana-. Il lupo si slanciò contro l'uomo, e il
cacciatore, vedendolo, disse: -Peccato che il fucile non sia caricato a
palla!-. Prese la mira e gli scaricò i pallini sul muso. Il lupo fece
una bella smorfia, ma non si lasciò intimorire e andò avanti; allora il
cacciatore gli sparò addosso la seconda carica. Il lupo contenne il
dolore e gli si scagliò contro; allora l'uomo tirò fuori il coltello e
gli diede un paio di colpi, a destra e a sinistra, sicché‚ il lupo se ne
tornò dalla volpe urlando, tutto sanguinante. -Bene, fratello lupo,-
disse la volpe -come te la sei cavata con l'uomo?- -Ah- rispose il lupo
-non immaginavo che la sua forza fosse così! Prima si è tolto un bastone
di spalla, ci ha soffiato dentro, e mi è volato sul muso qualcosa che
pungeva terribilmente; ha poi soffiato di nuovo nel bastone, e intorno
al naso mi è volato qualcosa come una saetta e della grandine; e quando
gli fui vicino, ha tirato fuori dal suo corpo una costola rilucente, e
con quella mi ha picchiato tanto che a momenti ci restavo.- -Vedi, che
razza di gradasso sei!- disse la volpe. -Fai il passo più lungo della
gamba!-
