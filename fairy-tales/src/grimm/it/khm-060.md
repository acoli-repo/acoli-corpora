# author: Gebrüder Grimm
# source: tbc
# url: https://www.grimmstories.com/it//grimm_fiabe/i_due_fratelli
# note: copyright of translation tbc

## I due fratelli 

C'erano una volta due fratelli, uno ricco e uno povero. Il ricco era un
orefice ed era malvagio; il povero invece campava facendo scope ed era
buono e onesto. Quest'ultimo aveva due figli gemelli che si
assomigliavano come due gocce d'acqua. I due ragazzi frequentavano la
casa del ricco e, di tanto in tanto, toccava loro qualche avanzo. Un
giorno che il pover'uomo era andato nel bosco a raccogliere rami
secchi, vide un uccello tutto d'oro, bello come non gli era mai
capitato di vederne. Prese un sassolino, glielo gettò e riuscì a
colpirlo, ma cadde soltanto una penna d'oro e l'uccello fuggì via.
L'uomo prese la piuma e la portò al fratello che la esaminò e disse:
-E' oro puro- e in cambio gli diede parecchio denaro. Il giorno
seguente, l'uomo salì su una betulla per tagliare qualche ramo quando,
d'un tratto, vide levarsi dall'albero il medesimo uccello; si mise a
cercare e trovò un nido con dentro un uovo d'oro. Prese l'uovo e lo
portò nuovamente al fratello che ripeté‚: -E' oro puro- e glielo pagò
il prezzo dovuto. Infine l'orefice disse: -Vorrei avere anche
l'uccello-. Il pover'uomo si recò per la terza volta nel bosco e, di
nuovo, vide l'uccello posato sull'albero; prese una pietra, lo
abbatté‚ e lo portò al fratello che, in cambio, gli diede un bel
gruzzolo di monete d'oro. "Così posso tirare avanti per un po' ''
pensò, e se ne andò a casa tutto contento. L'orefice era furbo e
accorto e sapeva bene di quale uccello si trattasse. Chiamò la moglie e
le disse: -Arrostiscimi l'uccello d'oro, ma bada che non ne manchi
neanche un pezzo: voglio mangiarmelo tutto intero-. L'uccello, infatti,
non era un animale comune, ma era di una specie rara che, a mangiarne il
cuore e il fegato, ogni mattina si trovava una moneta d'oro sotto il
cuscino. La donna preparò l'uccello, l'infilzò con uno spiedo e lo
fece arrostire. Ma mentre l'animale cuoceva sul fuoco, la donna fu
costretta a uscire dalla cucina per sbrigare delle faccende; ed ecco
entrare di corsa i due figli del povero fabbricante di scope, che si
misero davanti allo spiedo e lo fecero girare un paio di volte. E
siccome, proprio in quel momento, caddero nella padella due pezzettini,
uno disse: -Possiamo ben mangiare quei due bocconcini! Io ho tanta fame,
nessuno lo noterà-. E li mangiarono. Ma in quella arrivò la donna, e
vedendo che stavano mangiando, disse: -Cosa avete mangiato?-. -I due
piccoli pezzettini, caduti dall'uccello- risposero. -Erano il cuore e
il fegato- esclamò la donna spaventata e, perché‚ il marito non andasse
in collera, sgozzò in tutta fretta un galletto, gli prese il cuore e il
fegato e li mise nell'uccello d'oro. Quando fu ben cotto, lo portò
all'orefice che se lo mangiò tutto. Il mattino dopo egli pensava di
trovare una moneta d'oro sotto il guanciale, e invece non trovò un bel
niente. I due bambini erano ignari della fortuna che era loro toccata.
Al mattino, quando si alzarono, qualcosa cadde a terra tintinnando:
erano due monete d'oro. Essi le presero e le portarono al padre che
disse stupito: -Com'è possibile?-. Ma quando, il giorno dopo, ne
trovarono altre due e così ogni giorno, egli andò dal fratello e gli
raccontò quella strana storia. L'orefice capì subito come stavano le
cose, e che i bambini avevano mangiato il cuore e il fegato
dell'uccello d'oro; allora, per vendicarsi, invidioso e perfido
com'era disse al padre: -I tuoi bambini se l'intendono con il diavolo;
non prendere il denaro e cacciali da casa, poiché‚ il diavolo li ha in
suo potere e può portare anche te alla dannazione-. Il padre temeva il
maligno, e, per quanto gli fosse penoso, condusse i due gemelli nel
bosco e li abbandonò con il cuore grosso. I due bambini se ne andarono
per il bosco qua e là, cercando la via di casa, ma non la trovarono e si
persero sempre più. Finalmente incontrarono un cacciatore che domandò
loro: -Chi siete, bambini?-. -Siamo i figli del povero fabbricante di
scope- risposero; e gli raccontarono che il padre li aveva abbandonati
perché‚ ogni mattina c'era una moneta d'oro sotto il loro guanciale.
Il cacciatore era un buon uomo e, siccome i bambini gli piacevano ed
egli non ne aveva, se li portò a casa dicendo: -Vi farò io da padre e vi
alleverò-. Da lui impararono l'arte della caccia, e la moneta d'oro
che ognuno trovava al risveglio fu messa da parte nel caso essi ne
avessero avuto bisogno in futuro. Quando furono cresciuti, il padre
adottivo li condusse un giorno nel bosco e disse: -Oggi dovete sparare
voi stessi, perché‚ possa promuovervi cacciatori-. Si appostarono con
lui e attesero a lungo, ma selvaggina non ne arrivava. D'un tratto il
cacciatore alzò gli occhi e vide un gruppo di oche selvatiche che
volavano disposte a triangolo; allora disse a uno dei ragazzi:
-Abbattine una per angolo-. Egli eseguì l'ordine e superò il suo tiro
di prova. Poco dopo arrivò un'altra fila di oche selvatiche, che
volavano disposte come se raffigurassero il numero due; il cacciatore
ordinò anche all'altro ragazzo di sparare abbattendone una per angolo,
e anche questi superò la prova. Allora il cacciatore disse: -Ormai siete
dei cacciatori provetti-. Poi i due fratelli se ne andarono insieme nel
bosco, si consigliarono e concertarono insieme qualcosa. La sera, quando
si sedettero a tavola per cena, dissero al padre adottivo: -Non
tocchiamo cibo se prima non ci accordate un favore-. -Di che cosa si
tratta?- chiese il padre. -Ora che siamo cacciatori- risposero -vorremmo
provare a girare il mondo. Permetteteci, dunque, di partire!- Allora il
vecchio disse, pieno di gioia: -Parlate da bravi cacciatori; non
desideravo di meglio per voi, andate, avrete fortuna!-. Ciò detto,
mangiarono e bevvero insieme allegramente. Quando giunse il giorno
stabilito, il padre adottivo regalò a ciascuno un bello schioppo e un
cane; inoltre lasciò che si servissero a piacer loro dell'oro
risparmiato. Poi li accompagnò per un tratto di strada e, nel salutarli,
diede loro un coltello lucente dicendo: -Se doveste separarvi, piantate
questo coltello in un albero al bivio; così, quando uno di voi ritorna,
può vedere com'è andata al fratello, poiché‚, la parte della lama
rivolta verso la direzione presa dall'assente arrugginisce se egli
muore; finché‚ vive, invece, rimane lucida-. I due fratelli proseguirono
e arrivarono in un bosco così grande che era impossibile attraversarlo
in un sol giorno. Così vi pernottarono e mangiarono quello che avevano
messo nella bisaccia. Ma anche il giorno dopo, pur avendo camminato
senza sosta, non riuscirono a uscire dal bosco. Siccome non avevano
nulla da mangiare, uno disse: -Dovremmo ammazzare qualcosa, altrimenti
patiremo la fame-. Caricò lo schioppo e si guardò intorno. Vide venire
di corsa una vecchia lepre e prese la mira; ma la lepre gridò:-Caro
cacciatore, se vivere potrò, volentieri due piccini ti darò.-Saltò nella
macchia e portò due piccoli. Ma i leprotti giocavano così allegramente
ed erano così graziosi, che i cacciatori non ebbero il coraggio di
ucciderli. Perciò li tennero con s‚ e i leprotti li seguirono
bravamente. Poco dopo, giunse una volpe; volevano spararle ma la volpe
gridò:-Caro cacciatore, se vivere potrò, volentieri due piccini ti
darò.-E portò due volpacchiotti; e anche questi i cacciatori non osarono
ucciderli, li diedero per compagni ai leprotti, e tutti e quattro li
seguirono. Poco dopo arrivò un lupo; i cacciatori stavano per sparare,
ma anch'egli si salvò la vita gridando:-Caro cacciatore, se vivere
potrò, volentieri due piccini ti darò.-I cacciatori misero i due
lupacchiotti con gli altri animaletti, e tutti li seguirono. Poi venne
un orso, e anch'egli non voleva che gli si sparasse e gridò:-Caro
cacciatore, se vivere potrò, volentieri due piccini ti darò.-I
cacciatori misero i due orsacchiotti con gli altri animali. E alla fine
chi arrivò? Un leone. Questa volta uno dei due giovani prese la mira ma
anche il leone disse:-Caro cacciatore, se vivere potrò, volentieri due
piccini ti darò.- Ora i cacciatori avevano due leoni, due orsi, due
lupi, due volpi, e due lepri che li seguivano pronti a servirli. Ma, nel
frattempo, la fame non si era calmata; perciò dissero alle volpi:
-Ascoltate, sornione, procurateci qualcosa da mangiare, voi che siete
astute e maliziose-. -Non lontano da qui- risposero le volpi -c'è un
villaggio dove abbiamo già preso diversi polli; vi mostreremo la
strada.- Raggiunsero il villaggio, si comprarono qualcosa e fecero dar
da mangiare anche ai loro animali; poi proseguirono. Le volpi
continuarono a indicare ai cacciatori la buona strada, pratiche
com'erano dei luoghi ove si trovavano dei pollai. Così vagabondarono
per un po', ma non trovarono nessun posto dove potessero prestare
servizio insieme.
Allora dissero: -Non c'è altra soluzione, dobbiamo separarci-. Si
divisero gli animali cosicché‚ ognuno aveva un leone, un orso, un lupo,
una volpe e una lepre, poi si congedarono promettendosi amore fraterno
fino alla morte e conficcarono in un albero il coltello donato dal padre
adottivo; poi l'uno prese la strada verso oriente, l'altro verso
occidente. Il più giovane giunse con i suoi animali in una città tutta
parata a lutto. Entrò in una locanda e domandò all'oste se poteva dare
alloggio alle sue bestie. L'oste li mise in una stalla che aveva un
buco nella parete, così la lepre saltò fuori e andò a prendersi un
cavolfiore, mentre la volpe si prese una gallina e, quando l'ebbe
mangiata, andò a prendersi un gallo. Invece il lupo, l'orso e il leone
non poterono uscire perché‚ erano troppo grossi. Allora l'oste li fece
condurre in un prato dove c'era una mucca, e lasciò che si saziassero.
Dopo aver provveduto alle sue bestie, il cacciatore chiese all'oste
perché‚ la città fosse parata a lutto. L'oste rispose: -Perché‚ domani
morirà l'unica figlia del nostro re-. -E' condannata da una malattia?-
domandò il cacciatore. -No- rispose l'oste -è sanissima, tuttavia deve
morire. Fuori dalla città c'è un'alta montagna sulla quale dimora un
drago, che ogni anno deve avere una vergine, altrimenti devasta tutto il
paese. Ormai gli sono state date tutte le vergini e non resta che la
principessa. Non c'è speranza alcuna, deve essergli consegnata domani.-
-Perché‚ non uccidete il drago?- chiese il cacciatore. -Ah- rispose
l'oste -già tanti cavalieri hanno tentato, ma ci hanno rimesso la vita
tutti. A chi ucciderà il drago, il re ha promesso che darà sua figlia in
sposa e lo farà erede del regno.- Il cacciatore tacque, ma il mattino
dopo prese i suoi animali e salì con essi sul monte del drago. Lassù
trovò una chiesetta e sull'altare c'erano tre calici colmi con accanto
la scritta: -Colui che vuoterà questi calici diventerà l'uomo più forte
del mondo e brandirà la spada sotterrata davanti alla soglia-. Il
cacciatore non bevve, uscì e cercò la spada sotto terra, senza tuttavia
riuscire a smuoverla. Allora vuotò i calici e divenne forte a
sufficienza per poter sollevare la spada e maneggiarla con facilità.
Giunta l'ora in cui la principessa doveva essere consegnata al drago,
il re, il maresciallo e i cortigiani l'accompagnarono fuori dalla
città. Ella vide di lontano il cacciatore sulla cima del monte e,
pensando che si trattasse del drago, non voleva più salire, ma alla fine
dovette decidersi altrimenti l'intera città sarebbe stata perduta. Il
re e i cortigiani se ne tornarono a casa profondamente addolorati,
mentre il maresciallo dovette rimanere a sorvegliare che il drago
portasse via la fanciulla. Quando la principessa giunse sulla montagna,
non trovò il drago ad attenderla, bensì il giovane cacciatore. Egli la
consolò dicendole che l'avrebbe salvata, poi la condusse nella
chiesetta e ve la rinchiuse. Poco dopo, ecco arrivare con gran fracasso
il drago dalle sette teste. Vedendo il cacciatore, si stupì e disse.
-Che sei venuto a fare qui sul monte?-. Il cacciatore rispose: -Voglio
combattere con te-. -Già tanti cavalieri hanno perso la vita- disse il
drago -la spunterò anche con te!- E lanciò fuoco dalle sette fauci, per
incendiare l'erba all'intorno e soffocare il cacciatore nella vampa e
nel fumo. Ma le bestie accorsero e lo spensero subito con le zampe.
Allora il drago si scagliò contro il cacciatore, ma questi brandì la
spada risonante e gli tagliò tre teste. Allora il drago s'infuriò: si
alzò in aria vomitando fiamme e tentando di avventarsi sul cacciatore,
ma egli tornò a vibrar la spada e gli mozzò altre tre teste. Il mostro
cadde sfinito eppure volle di nuovo lanciarsi contro il giovane che, con
le ultime forze che gli restavano, gli mozzò la coda. Poi, incapace di
lottare ancora, quest'ultimo chiamò le sue bestie perché‚ sbranassero
il drago. Terminato il combattimento, il cacciatore aprì la chiesa e
trovò la principessa distesa a terra, svenuta per la paura e
l'angoscia. La portò fuori per farle riprendere i sensi e quand'ella
aprì gli occhi, le mostrò il drago fatto a pezzi e le disse che era
libera. Felice, ella esclamò: -Sarai il mio diletto, poiché‚ mio padre
mi ha promessa a colui che avrebbe ucciso il drago- Poi si tolse la
collana di corallo e la divise fra gli animali, e al leone toccò il
fermaglietto d'oro. Invece al cacciatore diede il fazzoletto con il suo
nome; ed egli andò a tagliare le lingue dalle sette teste del drago e le
avvolse serbandole con cura. Fatto questo, poiché‚ era esausto per il
fuoco e la lotta, disse alla fanciulla: -Siamo sfiniti tutti e due,
dormiamo un po'!-. Ella acconsentì, si sdraiarono a terra e il
cacciatore disse al leone: -Veglia, che nessuno ci sorprenda nel sonno!-
e si addormentarono entrambi. Il leone si distese accanto a loro per
vegliare, ma la lotta aveva stancato anche lui, perciò chiamò l'orso e
gli disse: -Sdraiati accanto a me, io devo dormire un po'; se succede
qualcosa chiamami-. L'orso gli si sdraiò accanto, ma anch'egli era
stanco, perciò chiamò il lupo e disse. -Sdraiati accanto a me, io devo
dormire un po'; se succede qualcosa chiamami.-. Il lupo gli si sdraiò
accanto, ma era stanco anche lui, così chiamò la volpe e disse:
-Sdraiati accanto a me io devo dormire un po'; se succede qualcosa
chiamami-. La volpe gli si sdraiò accanto, ma anche lei era stanca, così
chiamò la lepre e le disse: -Sdraiati accanto a me, io devo dormire un
po'; se succede qualcosa chiamami-. La lepre le si sdraiò accanto, ma
era stanca anche lei, poverina, e non poteva chiamare nessuno a fare la
guardia; e si addormentò. Così dormivano la principessa, il cacciatore,
il leone, l'orso, il lupo, la volpe e la lepre; e tutti quanti
dormivano un sonno profondo. Ma il maresciallo, che aveva dovuto
vigilare di lontano, non vedendo il drago volar via con la fanciulla, e
poiché‚ sul monte tutto era tranquillo, si fece coraggio e salì. Lassù
trovò il drago che giaceva a terra fatto a pezzi e, non molto lontano,
c'era la principessa e un cacciatore con i suoi animali, tutti profonda
mente addormentati. E poiché‚ egli era empio e malvagio, afferrò la
spada e mozzò la testa al cacciatore; poi prese in braccio la fanciulla
e la portò giù dal monte. Ella si svegliò e inorridì; ma il maresciallo
disse: -Ormai sei nelle mie mani, devi dire che sono stato io a uccidere
il drago-. -Non posso farlo- rispose ella -è stato un cacciatore con i
suoi animali.- Allora egli trasse la spada e minacciò di ucciderla se
non avesse obbedito; così la obbligò a dargli la propria parola. Poi la
condusse dal re il quale non si teneva più dalla gioia, rivedendo la sua
cara figliola che immaginava già uccisa dal mostro. Il maresciallo
disse: -Ho ucciso il drago e liberato la fanciulla e il regno; perciò
chiedo che ella mi sia data in moglie, secondo la promessa-. Il re
domandò alla fanciulla: -E' vero ciò che dice?-. -Ah sì- rispose -ma
desidero che le nozze non siano celebrate prima di un anno e un giorno.-
Sperava infatti di sapere qualcosa del suo caro cacciatore, in quel
periodo di tempo. Sul monte del drago gli animali dormivano ancora
accanto al loro signore morto, quando arrivò un grosso calabrone che si
posò sul naso della lepre; ma la lepre lo scacciò con la zampa e
continuò a dormire. Il calabrone tornò una seconda volta, ma la lepre lo
scacciò di nuovo e continuò a dormire. Allora tornò una terza volta e le
punse il naso, svegliandola. Ella si svegliò e subito chiamò la volpe,
la volpe il lupo, il lupo l'orso, e l'orso il leone. E quando il leone
si svegliò e vide che la fanciulla non c'era più e che il suo signore
era morto, si mise a ruggire terribilmente e gridò: -Chi ha fatto
questo? Orso, perché‚ non mi hai svegliato?-. L'orso chiese al lupo:
-Perché‚ non mi hai svegliato?- e il lupo alla volpe: -Perché‚ non mi
hai svegliato?- e la volpe alla lepre: -Perché‚ non mi hai svegliato?-.
Ma la povera lepre non seppe cosa rispondere, e la colpa ricadde su di
lei. Volevano saltarle tutti addosso, ma ella li supplicò dicendo: -Non
uccidetemi, restituirò la vita al nostro padrone. Conosco un monte sul
quale cresce una radice che, a metterla in bocca, guarisce ogni malattia
e ogni ferita. Ma la montagna si trova a duecento ore da qui-. Il leone
disse: -In ventiquattr'ore devi andare e tornare con la radice-. La
lepre corse via e ritornò dopo ventiquattr'ore con la radice. Il leone
mise la testa del cacciatore sul tronco, e la lepre gli mise in bocca la
radice; i pezzi si ricongiunsero all'istante, il cuore ricominciò a
battere e la vita tornò in lui. Il cacciatore si svegliò e, non vedendo
la fanciulla accanto a s‚, pensò: "E' fuggita mentre dormivo per
liberarsi di me." Nella fretta, il leone gli aveva messo la testa al
contrario, senza che egli se ne accorgesse, assorto com'era nei suoi
tristi pensieri. Ma, a mezzogiorno, quando volle mangiare qualcosa vide
che aveva la faccia di dietro, non riuscendo a capire il perché‚ domandò
agli animali che cosa mai gli fosse successo mentre dormiva. Allora il
leone gli raccontò che anche loro si erano addormentati e, al risveglio,
lo avevano trovato morto con la testa mozza; la lepre era però andata a
prendere la radice della vita e lui, nella fretta, gli aveva messo la
testa nel verso sbagliato; ma avrebbe rimediato all'errore. Gliela
strappò di nuovo, la girò, e la lepre la fissò con la radice. Ma il
cacciatore era triste; non volle più tornare in città e se ne andò in
giro per il mondo, facendo ballare le sue bestie in pubblico. Era
trascorso proprio un anno quando gli capitò di ritornare là dove aveva
liberato la principessa dal drago e, questa volta, la città era parata
di scarlatto. -Cosa significa?- chiese all'oste. -Un anno fa la città
era parata con nastri neri, perché‚ mai oggi vi sono paramenti rossi?-
L'oste rispose: -Un anno fa, la figlia del nostro re doveva essere
sacrificata al drago; ma il maresciallo l'ha ucciso, e domani saranno
festeggiate le loro nozze: allora la città era, dunque, parata a lutto,
mentre oggi è parata di rosso in segno di gioia-. Il giorno delle nozze,
il cacciatore disse all'oste a mezzogiorno: -Ci crede, signor oste, che
oggi mangerò pane della tavola reale?-. -Sì- rispose l'oste -e io ci
scommetto cento monete d'oro che non è vero.- Il cacciatore accettò la
scommessa e giocò una borsa con altrettante monete. Poi chiamò la lepre
e disse: -Va', tu che sei destra nel saltare, e portami un po' del
pane che mangia il re-. Il leprottino era il più piccolo degli animali e
non poteva passare l'incarico a un altro, perciò dovette incamminarsi.
"Ah" pensava "ad andarmene così solo in giro per le strade, i cani mi
correranno dietro!" E infatti aveva ragione: i cani lo inseguivano per
rammendargli la pelliccia! Ma egli, in men che non si dica, spiccò il
balzo e andò a nascondersi in una garitta, senza che il soldato se ne
accorgesse. Arrivarono i cani a scovarlo, ma al soldato non garbò
l'affare e si mise a dar botte con il calcio del fucile, sicché‚
scapparono urlando. Il leprotto ebbe così via libera; corse al castello,
andò a mettersi proprio sotto la sedia della principessa e le grattò il
piede. -Va' via!- diss'ella pensando che fosse il suo cane. La lepre
le grattò di nuovo il piede ed ella ripeté‚: -Va' via!- credendo che
fosse il cane. Ma la lepre non si lasciò confondere e grattò per la
terza volta; ella abbassò gli occhi e, dalla collana, riconobbe la
lepre. Allora prese l'animale in grembo, lo portò nella sua camera e
disse: -Cara lepre, cosa vuoi?-. La lepre rispose: -Il mio signore,
quello che ha ucciso il drago, è qui e mi manda a chiedere un pane, di
quello che mangia il re-. Piena di gioia, ella fece chiamare il fornaio
e gli ordinò di portare un pane, di quello che mangiava il re. -Ma il
fornaio deve anche portarmelo- disse il leprottino -perché‚ i cani non
mi facciano nulla.- Il fornaio glielo portò fino alla porta
dell'osteria; poi la lepre si mise sulle zampe posteriori, prese il
pane con quelle anteriori e lo portò al suo padrone. Il cacciatore
disse: -Vede, signor oste? Le cento monete d'oro sono mie-. L'oste si
meravigliò, ma il cacciatore aggiunse: -Sì, signor oste, ho avuto il
pane, ma adesso voglio mangiare anche l'arrosto del re-. -Voglio
proprio vedere- replicò l'oste, ma non volle più scommettere. Il
cacciatore chiamò la volpe e le disse: -Volpicina mia, va' e portami un
po' di arrosto, di quello che mangia il re-. Pelo Rosso la sapeva più
lunga, sgattaiolò di qua e di là senza che neanche un cane la vedesse,
andò a infilarsi sotto la sedia della principessa e le grattò il piede.
Ella guardò giù e riconobbe la volpe dalla collana; se la portò in
camera e disse: -Cara volpe cosa vuoi?-. La volpe rispose: -Il mio
signore, quello che ha ucciso il drago, è qui e mi manda a chiedere un
po' di arrosto di quello che mangia il re-. La principessa fece venire
il cuoco che dovette preparare un arrosto come quello del re, e portarlo
fino alla porta dell'osteria; poi la volpe gli prese il piatto e lo
portò al suo signore. -Vede, signor oste?- disse il cacciatore. -Pane e
carne sono qua, ma ora voglio anche la verdura, di quella che mangia il
re.- Allora chiamò il lupo e gli disse: -Caro lupo, va' e portami un
po' di verdura, di quella che mangia il re-. Il lupo che non aveva
paura di nessuno, andò dritto al castello e, quando arrivò nella stanza
dov'era la principessa, la tirò per la veste perché‚ si voltasse. Ella
lo riconobbe dalla collana, se lo portò in camera e disse: -Caro lupo,
cosa vuoi?-. Il lupo rispose: -Il mio signore, quello che ha ucciso il
drago, è qui e mi manda a chieder un po' di verdura, di quella che
mangia il re- Allora ella mandò a chiamare il cuoco che dovette
preparare della verdura come quella che mangiava il re, e portarla fino
alla porta dell'osteria; poi il lupo prese il piatto e lo portò al suo
signore. -Vede, signor oste?- disse il cacciatore. -Ora ho pane, carne e
verdura, ma voglio anche il dolce, come lo mangia il re.- Chiamò l'orso
e gli disse: -Caro orso, tu ti ingozzi volentieri di dolci, va' e
prendimene un po' di quelli che mangia il re-. L'orso trottò fino al
castello, e tutti lo evitavano, ma quando giunse davanti al corpo di
guardia, gli puntarono contro il fucile e non volevano lasciarlo
passare. Allora l'orso si rizzò e con le zampe assegnò un paio di
schiaffi a destra e a sinistra, sicché‚ tutto il corpo di guardia cadde
a terra; poi se ne andò dritto dalla principessa, si fermò dietro di lei
e brontolò un po' Ella si volse, riconobbe l'orso, lo introdusse nella
sua camera e gli disse: -Caro orso, cosa vuoi?-. L'orso rispose: -Il
mio signore, quello che ha ucciso il drago, è qui e mi manda a chiedere
un dolce, di quelli che mangia il re.- Allora ella fece chiamare il
pasticcere che dovette preparare un dolce come quelli che mangiava il
re, e portarlo fino all'osteria; poi l'orso si rizzò sulle zampe di
dietro, prese il piatto e lo portò al suo padrone che disse: -Vede,
signor oste, ora ho pane, carne, verdura e dolce, ma adesso voglio anche
il vino del re-. Chiamò il leone e disse: -Caro leone, tu che bevi
volentieri, va' a prendermi un po' di vino, di quello che beve il re-.
Il leone si mise in cammino e la gente scappava al vederlo; e quando
giunse al corpo di guardia, volevano sbarrargli il passaggio; ma bastò
un ruggito e filarono via tutti quanti. Il leone andò alla sala del
trono e bussò alla porta con la coda. La principessa uscì e, vedendolo,
per poco non si spaventò, ma poi lo riconobbe dal fermaglio d'oro della
sua collana, lo condusse in camera sua e disse: -Caro leone, cosa
vuoi?-. Il leone rispose: -Il mio signore, quello che ha ucciso il
drago, è qui e mi manda a chiedere un po' di vino, di quello che beve
il re-. Allora ella fece chiamare il coppiere perché‚ desse al leone un
po' di vino, di quello che beveva il re. Ma il leone disse: -Andrò
anch'io a controllare che mi dia quello buono-. Scese con il coppiere
e, quando furono in cantina, questi voleva spillargli del vino comune,
di quello che bevono i servi; ma il leone disse: -Fermo lì, prima voglio
assaggiarlo-. Se ne spillò mezzo boccale e lo bevve in un sorso. -No-
disse -non è quello buono.- Il coppiere lo guardò storto, ma andò a
prenderne da un'altra botte, che era quella del maresciallo. Disse il
leone: -Fermo lì, prima voglio assaggiarlo-. Se ne spillò un mezzo
boccale e lo bevve. -Questo è migliore, ma non è ancora quello buono.-
Allora il coppiere si arrabbiò e disse: -Cosa vuol saperne di vino una
bestia!-. Ma il leone gli assestò una botta dietro le orecchie che lo
fece cadere malamente a terra; e quando si rialzò lo condusse in
silenzio in una cantina a parte, dove si trovava il vino del re, che a
nessun altro era concesso di bere. Il leone ne spillò mezzo boccale, lo
assaggiò e disse: -Questo sì che è buono- e ordinò al coppiere di
riempirgliene sei bottiglie. Poi salirono di sopra ma quando il leone si
trovò all'aperto, barcollava, un po' brillo, e il coppiere dovette
così portargli il vino fino alla porta dell'osteria; poi il leone prese
il cesto e lo portò al suo padrone. Il cacciatore disse: -Vede, signor
oste? Ora ho pane, carne, verdura, dolce e vino, come il re; adesso
mangerò con le mie bestie-. Si mise a tavola, mangiò e bevve e diede da
mangiare e da bere anche alla lepre, alla volpe, al lupo, all'orso e al
leone, ed era tutto contento perché‚ capiva che la principessa lo amava
ancora. Quand'ebbe terminato di mangiare, disse: -Signor oste, ho
mangiato e bevuto come mangia e beve il re; ora andrò a corte e sposerò
la principessa-. L'oste domandò: -Com'è possibile, dato che ha già un
fidanzato e oggi si sposeranno?-. Il cacciatore allora tirò fuori il
fazzoletto che gli aveva dato la principessa sul monte del drago e in
cui si trovavano avvolte le sette lingue del mostro, e disse: -Mi
aiuterà ciò che tengo in mano-. L'oste guardò il fazzoletto e disse:
-Potrei credere a tutto, ma non a questo, e sarei pronto a giocarmi
tutto quel che posseggo-. Ma il cacciatore prese una borsa di monete
d'oro, la mise sulla tavola e disse: -E io mi gioco questa-. Nel
frattempo alla tavola reale il re disse alla figlia: -Che cosa volevano
da te tutte quelle bestie che sono entrate e uscite dal mio castello?-.
Ella rispose: -Non posso dirlo, ma mandate a chiamare il loro padrone:
sarà cosa ben fatta-. Il re mandò un servo alla locanda a invitare il
forestiero, e il servo arrivò proprio quando il cacciatore e l'oste
stavano scommettendo. Allora il cacciatore disse: -Vede, signor oste? Il
re manda un servo a invitarmi, ma io non ci vado ancora-. Poi disse al
servo: -Di' al re che lo prego di mandarmi abiti regali, una carrozza
con sei cavalli, e dei servi ai miei ordini-. Quando il re udì la
risposta, disse alla figlia: -Cosa devo fare?-. Ella disse: -Mandatelo a
prendere come desidera: sarà cosa ben fatta-. Allora il re mandò abiti
regali, una carrozza con sei cavalli e dei servi ai suoi ordini.
Vedendoli arrivare, il cacciatore disse: -Vede, signor oste? Vengono a
prendermi come voglio io-. Indossò gli abiti regali, prese il fazzoletto
con le lingue del drago e si recò dal re. Vedendolo venire, il re disse
alla figlia: -Come devo riceverlo?-. Ella rispose: -Andategli incontro:
sarà cosa ben fatta-. Allora il re gli andò incontro e lo fece salire,
con tutti i suoi animali. Gli indicò un posto accanto a s‚ e a sua
figlia, mentre il maresciallo, in qualità di sposo, si sedette
dall'altra parte, senza riconoscere il cacciatore. Proprio in quel
momento furono portate le sette teste del drago e il re disse: -Queste
teste le ha mozzate il maresciallo, per questo oggi gli darò mia figlia
in isposa-. Allora il cacciatore si alzò in piedi, aprì le sette fauci e
disse: -Dove sono le sette lingue del drago?-. Il maresciallo sbalordì e
si fece pallido non sapendo che cosa rispondere; infine disse turbato:
-I draghi non hanno lingua-. -Coloro che mentono non dovrebbero averla-
esclamò il cacciatore -ma le lingue del drago sono il segno del
vincitore.- Sciolse il fazzoletto, dov'erano tutte e sette, e in ogni
fauce mise una lingua che combaciò perfettamente. Poi prese il
fazzoletto, sul quale era ricamato il nome della principessa, lo mostrò
alla fanciulla, e le domandò a chi l'avesse dato. Ella rispose: -A chi
ha ucciso il drago-. Poi egli chiamò le sue bestie, a ciascuna tolse la
collana e al leone tolse il fermaglio d'oro, li mostrò alla principessa
chiedendole a chi appartenessero. Ella rispose: -Sono miei; ho diviso la
collana fra gli animali che aiutarono a sconfiggere il drago-. Allora il
cacciatore disse: -Mentre dormivo, spossato dal combattimento, è giunto
il maresciallo che mi ha mozzato la testa, e ha portato via la
principessa dando a credere di essere stato lui a uccidere il drago. Ma
che abbia mentito, lo dimostrano le lingue, il fazzoletto e la collana-.
E raccontò come le sue bestie l'avevano risanato grazie a una radice
miracolosa e che, con loro, aveva girovagato per un anno; infine,
ritornato, aveva appreso l'inganno del maresciallo dall'oste. Allora
il re chiese alla figlia: -E' vero che costui ha ucciso il drago?-.
-Sì, è vero- rispose ella. -Ora posso finalmente rivelare la
scelleratezza del maresciallo, dato che è venuta alla luce senza il mio
aiuto; egli mi aveva infatti costretta a promettergli di tacere. Per
questo ho voluto che le nozze non fossero celebrate prima di un anno e
un giorno.- Allora il re fece chiamare dodici consiglieri che dovettero
pronunciarsi sulla sorte del maresciallo e sentenziarono che fosse
squartato da quattro buoi. Così il maresciallo fu giustiziato, e il re
diede la figlia in isposa al cacciatore e lo nominò suo luogotenente in
tutto il regno. Le nozze furono festeggiate con grande gioia, e il
giovane re mandò a prendere suo padre e il padre adottivo e li colmò di
ogni bene. Non dimenticò neanche l'oste; lo fece chiamare e gli disse:
-Vede, signor oste? Ho sposato la principessa, perciò ogni Suo avere è
mio- -Sì- rispose l'oste -sarebbe giusto.- Ma il giovane re disse:
-Invece Le farò grazia: terrà il Suo avere e le regalerò anche le mille
monete d'oro-. Ora il giovane re e la regina vivevano insieme felici e
contenti. Egli si recava spesso a caccia, essendo per lui il miglior
divertimento, e le bestie lo accompagnavano. Nelle vicinanze, c'era un
bosco che si diceva fosse incantato: chi vi entrava non ne usciva tanto
facilmente. Ma il giovane aveva tanta voglia di andarvi a cacciare, che
non lasciò in pace il vecchio re finché‚ questi non gli accordò il suo
permesso. Così partì a cavallo con un seguito numeroso ma, quando giunse
nel bosco, vide una cerva bianca come la neve, e disse ai suoi:
-Fermatevi qui finché‚ non sarò di ritorno, voglio cacciare quel
bell'animale- e lo rincorse a cavallo, addentrandosi nel bosco, seguito
soltanto dalle sue bestie. Gli uomini del seguito lo aspettarono fino a
sera, ma egli non tornò; allora rientrarono al castello e raccontarono
alla giovane regina: -Il giovane re ha inseguito una cerva bianca nel
bosco incantato e non ha più fatto ritorno-. Ella era in grande
apprensione, ma egli aveva rincorso a cavallo il bell'animale, senza
poterlo mai raggiungere; quando pensava che fosse a tiro, eccolo di
nuovo distante, finché‚ sparì del tutto. Accortosi di essersi addentrato
nel più folto del bosco, prese il corno e lo suonò, ma non ricevette
risposta poiché‚ il suo seguito non poteva udirlo. Calarono le tenebre
ed egli vide che per quel giorno non poteva fare ritorno a casa; scese
da cavallo e si accese un fuoco sotto un albero, per passarvi la notte.
Mentre se ne stava accanto al fuoco con le bestie distese vicino, gli
parve di udire una voce umana; si guardò attorno ma non riuscì a
scorgere nessuno. Poco dopo tornò a udire un gemito che pareva provenire
dall'alto; alzò gli occhi e vide una vecchia seduta sull'albero, che
si lamentava dicendo: -Uh, uh, uh, che freddo!-. Egli disse: -Scendi a
scaldarti, se hai freddo-. Ma ella replicò: -No, le tue bestie mi
mordono-. -Non ti fanno niente, nonnina- disse egli -vieni pure giù.- Ma
ella era una strega e disse: -Ti getterò una bacchetta; se li tocchi con
quella sul dorso, non mi faranno niente-. Gli gettò una bacchetta, e con
quella egli toccò le bestie, che subito giacquero immobili, trasformate
in pietra. Quando la strega non ebbe più paura degli animali, saltò giù
e toccò anche lui con una bacchetta trasformandolo in pietra. Poi,
ridendo, lo trascinò con i suoi animali in una fossa, dove c'erano già
altre pietre di quella sorta. Il giovane re non tornava mai e la paura e
la preoccupazione della regina aumentavano sempre di più. Ora avvenne
che proprio in quel tempo giunse nel regno l'altro fratello che, al
momento della separazione, se ne era andato verso oriente. Aveva cercato
invano un lavoro, poi aveva girato qua e là facendo ballare le sue
bestie. Un giorno gli venne in mente, per sapere come stesse suo
fratello, di andare a vedere il coltello che, nel separarsi, essi
avevano conficcato nell'albero. Quando giunse al bivio vide che, dalla
parte del fratello, la lama era per metà arrugginita e per metà ancora
lucida. Spaventato, egli pensò: "A mio fratello deve essere accaduta
una terribile disgrazia, ma forse posso ancora salvarlo, perché‚ la lama
è ancora lucida a metà." E si mise in cammino verso occidente. Quando
giunse alla porta della città, gli venne incontro la sentinella
domandandogli se doveva annunciare alla moglie il suo arrivo: già da un
paio di giorni la giovane regina era in ansia per la sua assenza,
temendo che fosse perito nel bosco incantato. La sentinella credeva
infatti che si trattasse del giovane re in persona tanto gli
assomigliava, anch'egli seguito dagli animali. Egli comprese così che
si trattava del fratello e pensò: "E' meglio che mi faccia passare per
lui, così potrò forse salvarlo più facilmente." Si fece, dunque,
accompagnare dalla sentinella al castello, dove fu ricevuto con gran
gioia. La giovane regina credette che fosse il suo sposo, ed egli le
raccontò di essersi smarrito nel bosco senza sapere come uscirne. La
sera fu condotto al letto regale, ma fra s‚ e la giovane regina mise una
spada a due tagli; ella non comprese il perché‚, ma non osò fare
domande. Egli rimase là un paio di giorni, cercando di scoprire tutto
ciò che riguardava il bosco incantato; alla fine disse: -Voglio andare
di nuovo a cacciare laggiù-. Il re e la giovane regina volevano
dissuaderlo, ma egli insistette e partì con un gran seguito. Quando
giunse nel bosco vide anche lui la cerva bianca e disse ai suoi:
-Rimanete qui ad aspettarmi finché‚ non sarò di ritorno, voglio cacciare
quel bell'animale- ed entrò nel bosco seguito dalle sue bestie. Gli
accadde lo stesso che al fratello: non pot‚ raggiungere la cerva bianca
e si addentrò tanto nel bosco che fu costretto a pernottarvi.
Quand'ebbe acceso un fuoco, udì gemere dall'alto: -Uh, uh, uh, che
freddo!-. Alzò gli occhi e vide la strega sull'albero. -Se hai freddo-
disse -scendi a scaldarti, nonnina.- Ma ella rispose: -No, le tue bestie
mi mordono-. -Non ti fanno niente- disse egli. La strega replicò: -Ti
getterò una bacchetta; se li tocchi con quella, non mi fanno niente-. Ma
il cacciatore diffidò delle sue parole e disse: -Le mie bestie non le
tocco; vieni giù o vengo a prenderti!-. Ella gridò: -Cosa credi? tanto
non puoi farmi nulla!-. Ma egli rispose: -Se non scendi, sparo-. Ella
disse: -Spara pure, le pallottole non mi faranno nulla-. Egli prese la
mira e sparò, ma la strega era invulnerabile al piombo; diede una risata
stridula e gridò: -Non riuscirai a colpirmi!-. Ma il cacciatore la
sapeva lunga: strappò dalla giubba tre bottoni d'argento e li mise
nello schioppo poiché‚ contro l'argento le arti della strega erano
vane; e, quando sparò, ella precipitò a terra urlando. Allora egli
disse, tenendola ferma con un piede: -Vecchia strega, se non confessi
subito dov'è mio fratello, ti prendo e ti butto nel fuoco-. Piena di
paura, ella chiese grazia e disse: -E' in una fossa, insieme alle sue
bestie, trasformato in pietra-. Egli la costrinse ad accompagnarlo
dicendo: -Vecchio gattomammone, adesso ridesti mio fratello e tutti
coloro che sono qui dentro, o finisci nel fuoco-. Ella prese una
bacchetta e toccò le pietre: il fratello si ridestò, insieme ai suoi
animali, e così tanta altra gente si alzò: mercanti, artigiani e
pastori, lo ringraziarono per averli liberati e se ne tornarono a casa.
I due fratelli si baciarono, felici di rivedersi. Poi afferrarono la
strega, la legarono e la buttarono nel fuoco, e, quando fu bruciata, il
bosco si aprì, facendosi chiaro e luminoso, sicché‚ si poteva vedere il
castello reale, a tre ore di cammino. I due fratelli ritornarono a casa
insieme e, per via, si raccontarono le loro avventure. E quando il più
giovane disse di essere il luogotenente del re, l'altro aggiunse: -Me
ne sono accorto! Quando sono arrivato in città, infatti, mi hanno
scambiato per te e sono stato trattato con tutti gli onori: la giovane
regina mi ha creduto il suo sposo e ho dovuto mangiare al suo fianco e
dormir nel tuo letto-. All'udir queste parole, il fratello, geloso e
furente, trasse la spada e gli tagliò la testa. Ma quando giacque a
terra morto, ed egli ne vide scorrere il sangue vermiglio, si pentì
amaramente e disse: -Mio fratello mi ha liberato dall'incantesimo, e io
l'ho ucciso!- e si lamentava a gran voce. Allora venne la sua lepre e
gli disse che sarebbe andata a prendere la radice miracolosa. Corse via
e la portò ancora in tempo: il morto fu risuscitato e non s'accorse
affatto della ferita. Proseguirono il cammino e il giovane disse: -Tu
hai il mio aspetto, indossi vesti regali come me e, come me, hai delle
bestie al tuo seguito: entriamo in città da due porte opposte e
presentiamoci insieme al vecchio re-. Si separarono e al vecchio re si
presentarono nello stesso momento, le sentinelle dell'una e dell'altra
porta, ad annunciargli che il giovane re era tornato dalla caccia con i
suoi animali. Il re disse: -Non è possibile, le porte distano un'ora
l'una dall'altra-. Ma in quella, i due fratelli entrarono da parti
opposte nel cortile del castello e salirono insieme. Allora il re disse
a sua figlia: -Dimmi dunque qual è tuo marito. Si somiglian tanto ch'io
non potrei dirlo-. Ella era in grande imbarazzo e non avrebbe saputo
dirlo, quando le venne in mente la collana che aveva dato agli animali.
Vide al collo di uno dei leoni il fermaglio d'oro, ed esclamò tutta
contenta: -Il padrone di questo leone è il mio vero sposo-. Il giovane
re si mise a ridere e disse: -Sì, è proprio vero!-. Sedettero a tavola
tutti insieme e mangiarono e bevvero allegramente. La sera, quando il
giovane re andò a letto, sua moglie gli disse: -Perché‚ le notti scorse
hai sempre messo nel nostro letto una spada a due tagli? Ho creduto che
volessi uccidermi-. Allora egli capì come il fratello gli fosse stato
fedele.
