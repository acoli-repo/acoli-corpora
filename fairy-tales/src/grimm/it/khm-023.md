# author: Gebrüder Grimm
# source: tbc
# url: https://www.grimmstories.com/it//grimm_fiabe/il_sorcetto_uccellino_e_la_salsiccia
# note: copyright of translation tbc

## Il topino, l'uccellino e la salsiccia 

Una volta un topino, un uccellino e una salsiccia si erano associati e
governavano insieme la casa. Vissero a lungo felici e in buon'armonia
facendo prosperare il loro patrimonio. Compito dell'uccellino era di
volare ogni giorno nella foresta e di procurare legna. Il topino doveva
portare acqua, accendere il fuoco, preparare il tavolo, mentre la
salsiccia doveva cucinare.

Chi sta troppo bene, ha sempre voglia di qualcosa di nuovo! Così un
giorno l'uccellino incontrò per via un altro uccello con il quale si
vantò della sua felice condizione. Ma l'altro lo trattò da povero
babbeo che faceva i lavori pesanti, mentre gli altri due a casa si
davano buon tempo: il sorcio, una volta acceso il fuoco e portata
l'acqua, andava a riposarsi nella sua cameretta finché‚ gli ordinavano
di preparare la tavola; la salsiccia stava ai fornelli, badava che il
cibo cuocesse bene e, verso l'ora di pranzo, si rotolava due o tre
volte nel purè o nella verdura, e il cibo era bell'e pronto, condito e
salato. Quando l'uccellino rincasava e deponeva il suo fardello, si
mettevano a tavola e, dopo aver cenato, dormivano a pancia piena fino al
mattino: una vita splendida.

Il giorno dopo l'uccellino, istigato, non volle più andare a procurare
la legna, dicendo che aveva fatto il servo abbastanza e quasi era stato
il loro buffone: si doveva cambiare per una volta e provare in altro
modo. E, per quanto il sorcio e la salsiccia lo supplicassero,
l'uccello ebbe la meglio: si doveva cambiare e tirarono a sorte: alla
salsiccia toccò andare a prendere la legna, il sorcio diventò cuoco e
l'uccello doveva portare l'acqua.

E che cosa avvenne? La salsiccetta se ne andò a far legna, l'uccellino
accese il fuoco, il sorcio preparò la pentola, e aspettavano soltanto
che la salsiccetta tornasse con la legna per il giorno dopo. Ma questa
tardava tanto che gli altri due si impensierirono e l'uccellino le volò
incontro per un tratto. Ma, poco lontano, ecco venire per la strada un
cane che, trovata nella povera salsiccetta una facile preda, l'aveva
afferrata e uccisa. L'uccellino protestò con veemenza per palese
rapina, ma invano: il cane disse infatti di aver sorpreso la salsiccia
con dei documenti falsi e, per questo, essa aveva dovuto pagare con la
vita.

L'uccellino raccolse tristemente la legna e, a casa, raccontò ciò che
aveva visto e udito. Erano molto afflitti, ma convennero di fare del
loro meglio e di rimanere insieme. Perciò l'uccellino preparò la tavola
e il sorcio il pranzo, ma al momento di servirlo volle, come già la
salsiccetta, rotolarsi e guizzare tra la verdura per condirla; ma non
c'era ancora in mezzo che s'impigliò e ci lasciò la pelle, il pelo e
anche la vita.

Quando l'uccellino venne per mettere in tavola, il cuoco non c'era
più. Costernato, l'uccellino buttò all'aria la legna, chiamò e cercò
ma non pot‚ più trovarlo. Per inavvertenza la legna prese fuoco e
scoppiò un incendio; l'uccellino corse a prendere acqua, ma il secchio
gli cadde nel pozzo ed egli cadde con il secchio, cosicché‚ non riuscì
più a venire a galla e affogò.
