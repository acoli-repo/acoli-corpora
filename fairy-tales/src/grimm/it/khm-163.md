# author: Gebrüder Grimm
# source: tbc
# url: https://www.grimmstories.com/it//grimm_fiabe/il_servo_accorto
# note: copyright of translation tbc

## Il servo accorto 

Felice il padrone e fortunata la casa dove c'è un servo accorto che
ascolta gli ordini, ma non li segue alla lettera, e fa le cose a suo
giudizio. Una volta uno di questi saggi servi fu mandato dal suo padrone
a cercare una vacca che si era perduta. Restò fuori un bel pezzo e il
padrone pensava: "Il mio fedele Hans non è certo uno che scansa un
lavoro." Ma poiché non tornava mai, cominciò a temere che gli fosse
successo qualcosa e si mise a cercarlo. Cerca e cerca, finalmente vide
il servo che correva su e giù per la campagna. "Allora, caro Hans,"
disse il padrone quando lo ebbe raggiunto, "hai trovato la vacca che ti
ho mandato a cercare?," il servo rispose: "No, padrone, non l'ho
trovata, ma nemmeno cercata." - "Cos'hai cercato allora?" -
"Qualcosa di molto meglio, ed a dire il vero, sono anche riuscito a
trovarlo." - "Che cos'è, Hans?" - "Tre merli," rispose il servo.
"E dove sono?" domandò il padrone. "Uno lo vedo, l'altro lo sento,
ed al terzo do la caccia!," rispose il servo accorto. Questo vi serva
ad esempio, non fatevi problemi per il vostro padrone ed i suoi ordini,
fate piuttosto quello che vi salta in testa o che avete voglia di fare;
così agirete in maniera saggia come il nostro accorto Hans.
