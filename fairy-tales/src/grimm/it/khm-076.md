# author: Gebrüder Grimm
# source: tbc
# url: https://www.grimmstories.com/it//grimm_fiabe/il_garofano
# note: copyright of translation tbc

## Il garofano 

C'era una volta una regina che non poteva mettere al mondo figli per
volere di Nostro Signore. Ogni mattina si recava in giardino a pregare
che Iddio le facesse dono di un figlio o di una figlia. Ed ecco, un
angelo venne dal cielo e disse: -Rallegrati, avrai un figlio i cui
desideri saranno realizzati: qualunque cosa al mondo egli voglia,
l'avrà-. Ella andò dal re ad annunciargli la lieta notizia e, quando fu
tempo, diede alla luce un figlio con grande gioia del re. Tutte le
mattine ella andava a lavarsi nel parco con il bimbo, e un giorno,
quando questi era già un po' cresciuto, le accadde di addormentarsi
mentre lo aveva in braccio. In quella giunse il vecchio cuoco; egli
sapeva che i desideri del bambino si sarebbero realizzati e lo rapì.
Prese poi un pollo, lo sgozzò e spruzzò di sangue il grembiule e la
veste della regina. Poi portò il bambino in un luogo nascosto, dove lo
fece allattare da una balia, e corse dal re ad accusare la regina di
esserselo lasciato rapire dalle bestie feroci. Il re, vedendo il sangue
sul grembiule, lo credette e s'infuriò a tal punto che fece costruire
un'alta torre, nella quale non penetrava luce; là rinchiuse la moglie
facendo murare la porta. Ella doveva starci sette anni senza mangiare n‚
bere, e morirvi di fame. Ma Dio le mandò due angeli dal cielo che, sotto
forma di bianche colombe, dovevano volare da lei due volte al giorno,
per portarle da mangiare fino allo scadere dei sette anni. Ma il cuoco
pensò: "Se si avvera qualche desiderio del bambino e io sono qui,
potrei essere rovinato." Lasciò così il castello e andò dal fanciullo
che era già grande abbastanza per parlare. -Desidera un bel castello-
gli disse -con un giardino e tutto ciò che occorre.- E, come il bambino
ebbe formulato il desiderio, ecco comparire il castello. Dopo un po' di
tempo, il cuoco gli disse: -Non va bene che tu sia così solo, desidera
una bella fanciulla come compagna-. Il principe espresse il desiderio e
la fanciulla comparve innanzi a lui, bella come nessun pittore avrebbe
potuto dipingerla. I due giovani giocavano insieme amandosi teneramente,
e il vecchio cuoco andava a caccia come un signore. Ma gli venne in
mente che il principe avrebbe potuto desiderare di essere con suo padre,
precipitandolo così in grave imbarazzo. Allora andò a casa, prese da
parte la fanciulla e le disse: -Questa notte, mentre il ragazzo dorme,
vai nel suo letto, piantagli un coltello nel cuore e portami il suo
fegato e la sua lingua; se non lo farai perderai la vita-. Poi se ne
andò e quando tornò, il giorno dopo, ella non lo aveva fatto e gli
disse: -Perché‚ mai dovrei versare il sangue di un innocente che non ha
ancora offeso nessuno?-. Il cuoco tornò a dirle: -Se non lo fai, ti
costerà la vita-. Allora ella si fece portare una cerbiatta, la fece
uccidere, prese il cuore e la lingua, li mise su di un piatto e quando
vide arrivare il vecchio, disse al giovane: -Mettiti a letto e copriti
con la coperta!-. In quella entrò il malfattore e disse: -Dove sono il
cuore e il fegato del ragazzo?-. La fanciulla gli porse il piatto, ma il
principe gettò via la coperta e disse: -Vecchio ribaldo, perché‚ volevi
uccidermi? Adesso pronuncerò la tua condanna: ti trasformerai in un cane
barbone con una catena d'oro intorno al collo e mangerai carboni
ardenti così che le fiamme ti divampino dalla gola-. Come ebbe
pronunciato queste parole, il vecchio si trasformò in un cane barbone
con una catena d'oro intorno al collo, e i cuochi dovettero portargli
dei carboni ardenti che egli divorò, sicché‚ le fiamme gli uscivano
dalle fauci. Il principe rimase là ancora per qualche tempo, e pensava a
sua madre, se mai fosse ancora viva. Infine disse alla fanciulla:
-Voglio tornare in patria; se vieni con me penserò io a mantenerti-.
-Ah- rispose ella -è così lontano! e poi che farei in un paese
sconosciuto?- Così, poiché‚ non consentiva ad accompagnarlo, e tuttavia
non volevano lasciarsi, egli desiderò che la fanciulla diventasse un bel
garofano, e lo portò con se. Partì, e il cane barbone dovette seguirlo.
Giunto in patria, andò subito alla torre dove era rinchiusa sua madre, e
siccome la torre era tanto alta, desiderò una scala che arrivasse fino
in cima. Salì, guardò dentro e gridò: -Carissima mamma, vivete ancora o
siete morta?-.
Ella rispose: -Ho appena mangiato e sono ancora sazia- credendo che ci
fossero gli angeli. Egli disse. -Sono il vostro caro figlio, quello che
le bestie feroci vi avrebbero rapito, ma sono ancora vivo e presto vi
salverò-. Poi scese e andò dal padre facendosi annunciare come un
cacciatore forestiero che chiedeva di entrare al suo servizio. Il re
rispose che poteva venire se era abile e riusciva a procurargli della
selvaggina; ma in tutta quella zona non se n'era mai vista. Il
cacciatore promise che avrebbe procurato tanta selvaggina quanta si
addiceva a una tavola regale. Poi fece radunare tutti i cacciatori e
ordinò che lo seguissero nel bosco. Andarono e, una volta giunti nel
bosco, egli li fece disporre a forma di cerchio, aperto da un lato, poi
vi entrò e si mise a desiderare della selvaggina. Ed ecco entrare di
corsa nel cerchio duecento e più animali selvaggi, e i cacciatori
dovettero ucciderli. Poi caricarono il tutto su sessanta carri e lo
portarono al re che, finalmente, pot‚ guarnire la propria tavola di
selvaggina, dopo essersene privato per tanti anni. Tutto contento, il re
decise che il giorno dopo l'intera corte avrebbe pranzato con lui e
diede un gran banchetto. Quando furono tutti riuniti, disse al
cacciatore: -Vista la tua bravura, siederai accanto a me-. Ma quello
rispose: -Sire, Vostra Maestà mi perdoni, sono solo un principiante-. Ma
il re insistette dicendo: -Devi sederti accanto a me- finché‚ egli
obbedì. Quando fu seduto pensò alla sua diletta madre e desiderò che
almeno uno dei cortigiani si mettesse a parlare di lei, chiedendo come
stesse nella torre, se viveva ancora o se era morta di fame. Aveva
appena formulato questo pensiero, che il maresciallo prese a dire:
-Maestà, noi qui banchettiamo allegramente, ma come sta Sua Maestà la
regina, nella torre? Vive ancora o è morta di fame?-. Ma il re rispose:
-Non voglio sentir parlare di lei: ha lasciato sbranare il mio caro
figlio dalle bestie feroci- Allora il cacciatore si alzò e disse: -Mio
nobile padre, la regina vive ancora, e io sono suo figlio; non sono
stato rapito dalle bestie feroci, ma da quell'infame vecchio cuoco che
mi ha portato via dal suo grembo mentre ella dormiva e le ha spruzzato
il grembiule con il sangue di un pollo-. Afferrò il cane con il collare
d'oro e disse: -Ecco lo scellerato!- e fece portare dei carboni ardenti
che il cane dovette mangiare di fronte a tutti, finché‚ le fiamme gli
uscirono dalle fauci. Poi il giovane domandò al re se voleva vedere il
cuoco nel suo vero aspetto; formulò il desiderio ed eccolo comparire con
il grembiule bianco e il coltello al fianco. Vedendolo, il re andò su
tutte le furie e ordinò che fosse gettato nel carcere più fondo. Poi il
cacciatore aggiunse: -Padre mio, volete vedere anche la fanciulla che mi
ha educato amorevolmente, e che doveva uccidermi, ma non l'ha fatto?-.
Il re rispose: -Sì, la vedrò volentieri-. Il figlio disse: -Mio nobile
padre, ve la mostrerò sotto forma di un bel fiore-. Tirò fuori di tasca
il garofano, e lo mise sulla tavola regale, bello come il re non ne
aveva mai visti. Poi il figlio disse: -Ora voglio mostrarvela nel suo
vero aspetto-. Desiderò che ridiventasse una fanciulla, ed eccola
comparire tanto bella, che più bella nessun pittore avrebbe potuto
dipingerla. Il re inviò allora due cameriere e due servi alla torre,
perché‚ andassero a prendere la regina e la conducessero alla tavola
regale. Ma quando vi giunse la regina non toccò cibo e disse: -Iddio
clemente e misericordioso, che mi ha mantenuta in vita nella torre, mi
libererà presto-. Visse ancora tre giorni,poi morì serenamente.
L'accompagnarono alla sepoltura le due bianche colombe che le avevano
portato il cibo nella torre, ed erano angeli del cielo; e si posarono
sulla sua tomba. Il vecchio re fece squartare il cuoco, ma anch'egli
non sopravvisse a lungo per il dolore. Il figlio invece sposò la bella
fanciulla che aveva portato in tasca sotto forma di fiore; e se vivono
ancora lo sa Iddio.
