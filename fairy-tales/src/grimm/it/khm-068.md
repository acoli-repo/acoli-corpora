# author: Gebrüder Grimm
# source: tbc
# url: https://www.grimmstories.com/it//grimm_fiabe/il_ladro_e_il_suo_maestro
# note: copyright of translation tbc

## Il ladro e il suo maestro 

C'era una volta un uomo che voleva far imparare un mestiere al figlio;
va in chiesa a domandare a Nostro Signore che cosa fosse meglio. Dietro
l'altare c'era il sagrestano che dice: -Il mestiere del ladro! Il
mestiere del ladro!-. Allora egli va a casa e dice al figlio che deve
imparare a fare il ladro: glielo ha suggerito Nostro Signore. E parte
con lui per cercare qualcuno che conosca il mestiere. Cammina un'intera
giornata e arriva in un gran bosco, dove c'è una casina e dentro una
vecchietta. Dice il padre: -Non conoscete per caso qualcuno che sappia
l'arte del ladro?-. -Potete imparare benissimo qui, mio figlio ne è
maestro.- Allora egli parla con il figlio e gli chiede se davvero sa
fare il ladro. Il maestro dice: -Istruirò vostro figlio. Tornate fra un
anno, e se lo riconoscerete non voglio nessun compenso, ma se non lo
riconoscerete, dovrete darmi duecento scudi-. Il padre torna a casa e il
figlio impara bene l'arte degli stregoni e dei ladri. Trascorso
l'anno, il padre si incammina e piange, perché‚ non sa come fare a
riconoscere il figlio. Mentre va e piange, gli viene incontro un omino
che dice: -Perché‚ piangete, siete così afflitto?-. -Oh- risponde -un
anno fa ho lasciato mio figlio da un ladro perché‚ ne imparasse il
mestiere; questi mi ha detto di tornare dopo un anno, e se non avessi
riconosciuto mio figlio, avrei dovuto dargli duecento scudi, mentre se
lo avessi riconosciuto non avrei dovuto dargli niente. Adesso ho tanta
paura di non riconoscerlo e non so dove trovare il denaro.- Allora
l'omino gli dice di prendere un pezzetto di pane e di andare a mettersi
sotto il camino: -Là, sopra la spranga, c'è una gabbietta con dentro un
uccellino che guarda fuori: è vostro figlio-. Il padre va e getta un
pezzo di pane davanti alla gabbia, allora viene fuori l'uccellino e lo
guarda. -Olà! sei qui, figlio mio?- dice il padre. Il figlio è tutto
contento di rivedere il padre, ma il maestro dice: -Ve l'ha detto il
diavolo, come riconoscere vostro figlio!-. -Andiamo, babbo!- dice il
ragazzo. Il padre ritorna a casa con suo figlio; per strada passa una
carrozza e il figlio dice: -Mi tramuterò in levriero grigio e vi farò
guadagnare molto denaro-. Il signore grida dalla carrozza: -Buon uomo,
volete forse vendere il cane?-. -Sì- dice il padre. -Quanto volete?-
-Trenta scudi.- -Ehi, buon uomo, è una bella somma, ma è un cane così
bello che lo prenderò ugualmente.- Il signore fa salire il cane in
carrozza ma, dopo aver fatto un tratto di strada, il cane salta fuori
dal finestrino: non era più un levriero ed era tornato da suo padre. Se
ne vanno insieme a casa. Il giorno dopo c'è mercato nel villaggio
vicino e il giovane dice a suo padre: -Mi muterò in cavallo; vendetemi,
ma quando mi vendete toglietemi la cavezza, altrimenti non posso più
riprendere l'aspetto umano-. Il padre porta il cavallo al mercato, ed
ecco arrivare il maestro del figlio che compra il cavallo per cento
scudi; ma il padre si scorda di togliergli la cavezza. L'uomo va a casa
con il cavallo e lo mette nella stalla. Arriva la serva e il cavallo
dice: -Toglimi la cavezza, toglimi la cavezza!-. La serva si ferma e
borbotta: -Sai forse parlare?-. Va e gli toglie la cavezza; allora il
cavallo diventa un passero e vola fuori dalla porta, e il maestro
diventa anche lui un passero e gli vola dietro. S'incontrano e si
sfidano, ma il maestro perde, si butta in acqua e diventa un pesce.
Anche il giovane si tramuta in pesce, si sfidano di nuovo e il maestro
perde. Si trasforma in pollo mentre il giovane diventa una volpe e con
un morso stacca la testa al maestro. Così quello è morto e morto rimane.
