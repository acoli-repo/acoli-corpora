# author: Gebrüder Grimm
# source: tbc
# url: https://www.grimmstories.com/it//grimm_fiabe/indovinello
# note: copyright of translation tbc

## L'indovinello 

C'era una volta una principessa superba che non sapeva più cosa
inventare per appagare la sua alterigia. Infine giunse a bandire un
proclama nel quale si diceva che colui che le avesse proposto un
indovinello cui ella avesse saputo dare risposta, avrebbe perso la vita.
Ma se ella non avesse saputo indovinare, sarebbe diventata sua sposa. La
principessa era bella, bianca come il latte e rossa come il sangue, così
che nessun pretendente temeva il pericolo, e uno dopo l'altro si
presentavano con il loro indovinello, ma lei indovinava ogni volta. Ne
aveva già mandati a morte nove, quando il figlio di un commerciante
venne a sapere del proclama, e decise di tentare. Il suo servo, che era
saggio, doveva accompagnarlo e dargli manforte. "Quattro occhi vedono
meglio di due" pensava il giovane. "Ce la faremo, chi ben comincia è a
metà dell'opera." La madre e il padre, però, quando seppero la
notizia, ne furono molto addolorati perché‚ erano convinti che il loro
amato figlio sarebbe morto; essi non volevano lasciarlo andare e
dissero: -E' meglio che egli muoia e venga sepolto qui da noi che in
terra straniera-. Così gli versarono del veleno nel bicchiere della
staffa e dissero: -Caro figlio, bevi un'ultima volta con noi-. Ma il
figlio sembrò capire le loro intenzioni perché‚ non volle bere, salì a
cavallo e disse: -Addio, cari genitori, devo andare prima che un altro
conquisti la principessa-. Allora essi gli porsero lo stesso il
bicchiere per farlo bere a forza, ma egli diede di sprone al cavallo
cosicché‚ il vino si rovesciò sull'animale e gli entrò nell'orecchio.
Quando ebbero fatto un tratto di strada, il cavallo stramazzò a terra,
così il giovane prese quello del servo e questi dovette seguirlo a piedi
portando il fagotto sulle spalle. Dei corvi si posarono sul cadavere del
cavallo per mangiarselo, ma siccome la carne era avvelenata, si
avvelenarono anch'essi e caddero a terra. Tre di essi furono raccolti
dal servo che li portò con s‚ in un'osteria e pensò: "Questo servirà
da mangime per le canaglie." Li fece tagliare a piccoli pezzi e ne fece
il ripieno di tre pagnotte. La mattina dopo si trovarono ad attraversare
un bosco immersi nella nebbia fitta; all'improvviso saltarono fuori
dodici malviventi che fermarono servo e padrone. Il servo disse:
-Risparmiateci la vita; non abbiamo denaro, ma abbiamo tre pagnotte e ve
le daremo-. I malviventi erano soddisfatti, presero i pani, li divisero
fra loro e li mangiarono. Non passò molto tempo che il veleno li uccise
ed essi caddero a terra. I due giunsero così in città e il giovane
mercante si presentò alla principessa e disse che voleva proporle un
indovinello. Gli fu accordato il permesso ed egli disse: -Al primo colpo
uno, al secondo colpo tre, al terzo colpo dodici: come si spiega?-. La
principessa rifletté‚, ma non seppe trovare la soluzione; consultò i
suoi libri di indovinelli, ma non c'era. Siccome aveva tre giorni di
tempo, la prima notte mandò la sua fantesca nella camera da letto
dell'ospite: ella doveva origliare, se per caso nel sonno egli avesse
parlato. Ma il servo accorto si era messo nel letto del padrone e quando
la fantesca entrò le strappò l'abito che aveva addosso e la cacciò a
vergate; l'abito invece lo nascose nel suo fagotto. La seconda notte,
la principessa mandò la sua cameriera, ma il servo tolse il vestito
anche a questa e la cacciò a vergate. La terza notte venne la
principessa in persona che, avvolta in un abito grigio nebbia, si
sedette accanto al letto del giovane. E, quando pensò che dormisse, gli
rivolse la parola, sperando che rispondesse in sogno; invece egli era
sveglio, udì e comprese ogni cosa. Ella chiese: -Al primo colpo uno: che
cos'è?-. Egli rispose: -Il mio cavallo che morì per il veleno che gli
colò nell'orecchio-. -Al secondo colpo tre: che cos'è?- -Tre corvi che
mangiarono il cavallo avvelenato e per questo morirono.- -Al terzo colpo
dodici: che cos'è?- -Dodici malviventi che mangiarono i corvi
avvelenati, sminuzzati dentro tre pani, e per questo morirono.- Spiegato
l'indovinello, la principessa voleva svignarsela, ma egli le trattenne
l'abito che ella dovette abbandonare. La mattina seguente ella
annunciò: -Ho risolto l'enigma-. Fece chiamare i dodici giudici e lo
spiegò. Ma il giovane chiese udienza davanti a loro e disse: -Se ella
non fosse entrata di notte nella mia camera e non mi avesse interrogato,
non l'avrebbe risolto-. I giudici gli risposero: -Portaci delle prove-.
Allora il servo mostrò i tre abiti e quando i giudici riconobbero quello
grigio nebbia, dissero: -Fatelo ricamare!-. Così l'abito fu ricamato
per le nozze e la principessa fu data al giovane in sposa.
