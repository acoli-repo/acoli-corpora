# author: Gebrüder Grimm
# source: tbc
# url: https://www.grimmstories.com/it//grimm_fiabe/il_forno
# note: copyright of translation tbc

## Il forno 

Al tempo in cui il desiderio serviva ancora a qualcosa, un principe fu
stregato da una vecchia maga, che lo chiuse in un grande forno nel
bosco. Così trascorsero molti anni senza che nessuno potesse aiutarlo.
Un giorno capitò nel bosco una principessa che si era smarrita e non
riusciva più a trovare il regno di suo padre: aveva errato qua e là per
nove giorni, e infine era venuta a trovarsi davanti alla cassa di ferro.
Allora egli le domandò: -Donde vieni, e dove vai?-. Ella rispose: -Ho
perduto la strada che va al regno di mio padre e non posso tornare a
casa-. Allora la voce dal forno disse: -Ti aiuterò a tornare a casa in
fretta, se ti impegni a fare quel che ti domando. Io sono figlio di un
re più potente di tuo padre, e ti sposerò-. Ella inorridì e pensò:
"Buon Dio, che me ne faccio di questo forno?." Ma poiché‚ desiderava
tornare a casa dal padre, s'impegnò a fare quel che egli voleva. Il
principe disse: -Devi ritornare qui con un coltello, e fare un buco nel
ferro-. Poi le diede un compagno che le camminò a fianco in silenzio, e
la portò a casa in due ore. Al castello la gioia fu grande quando tornò
la principessa, e il vecchio re l'abbracciò e la baciò. Ma ella era
molto afflitta e disse: -Caro babbo, cosa mi è successo! Non sarei
tornata a casa dal grande bosco selvaggio, se non mi fossi fermata
vicino a un forno; ho dovuto impegnami con lui a ritornare, per
liberarlo e sposarlo-. Il vecchio re inorridì ed era vicino a svenire
perché‚ aveva quell'unica figlia. Così decisero di mandare al suo posto
la figlia del mugnaio, che era bella. La condussero nel bosco, le
diedero un coltello e le dissero di raschiare il forno. Ella raschiò per
ventiquattr'ore, ma non riuscì a staccarne neanche un po'. Al sorgere
del giorno, si udì gridare dal forno: -Mi sembra che fuori incominci ad
albeggiare-. Ella rispose: -Sembra anche a me, mi pare di sentire il
mulino di mio padre-. -Allora tu sei la figlia di un mugnaio: vattene
subito e fa' venire la principessa.- Allora ella se ne andò e disse al
vecchio re che quel tale nel bosco non voleva lei ma sua figlia. Il
vecchio re ne fu atterrito e la principessa pianse. Ma c'era la figlia
di un porcaro, che era ancora più bella della mugnaia; pensarono di
darle una moneta d'oro, perché‚ andasse al posto della principessa.
Così la condussero nel bosco e dovette anche lei raschiare per
ventiquattr'ore, senza ottenere alcun risultato. Quando si fece giorno,
si udì gridare dal forno: -Mi sembra che fuori incominci ad albeggiare-.
Ella rispose: -Sembra anche a me, mi pare di sentire la cornetta di mio
padre-. -Allora sei la figlia di un porcaro: vattene subito e fa'
venire la principessa; e dille che avrà ciò che le ho promesso; ma se
non viene, nel suo regno tutto quanto rovinerà e si sfascerà, e non
rimarrà pietra su pietra.- All'udire queste parole, la principessa si
mise a piangere: non vi era altra soluzione, doveva mantenere la
promessa. Prese congedo dal padre, si mise in tasca un coltello e andò
nel bosco. Come arrivò si mise a raschiare, il ferro cedette e, dopo due
ore, aveva già fatto un piccolo buco. Allora diede un'occhiata dentro e
scorse un bellissimo giovane; ah, le piaceva proprio tutto scintillante
d'oro! Ella continuò a raschiare e allargò il buco tanto da farvelo
uscire. Allora egli disse: -Tu sei mia e io sono tuo; sei la mia sposa e
mi hai liberato-. Ella però lo pregò di lasciarla andare ancora una
volta da suo padre; il principe glielo permise purché‚ non dicesse più
di tre parole e poi tornasse da lui. Ella andò a casa ma disse più di
tre parole: subito il forno scomparve e fu portato lontano, oltre monti
di vetro e spade taglienti. Il principe però era sciolto dall'incanto e
non era più prigioniero. Ella si congedò dal padre, prese del denaro, ma
non tanto, tornò nel bosco e cercò il forno, ma non riuscì più a
trovarlo. Lo cercò per nove giorni e aveva tanta fame che non sapeva
proprio come fare, poiché‚ non aveva più nulla da mangiare. Quando fu
sera, salì su di un alberello, e pensava di passarci la notte perché‚
aveva paura delle bestie feroci. Quando fu quasi mezzanotte, vide un
lumicino lontano lontano e pensò: "Ah, là sarei certo salva! ." Scese
dall'albero e si incamminò verso quella luce, e intanto pregava. Giunse
a una vecchia casetta, tutt'intorno era cresciuta dell'erba, e davanti
c'era un mucchietto di legna. "Ah, dove sei capitata!" pensò. Guardò
attraverso la finestra e dentro non vide altro che rospi grandi e
piccoli; ma c'era una tavola preparata con del vino e un bell'arrosto
invitante, e piatti e bicchieri erano d'argento. Allora si fece
coraggio e bussò. Subito la regina rospo gridò:-Oh Donzelletta verde e
piccina, dalla zampa secca sparuta cagnolina, ehi proprio tu, stammi a
sentire chi c'è là fuori mi devi dire!-Si fece avanti una rospina e
aprì la porta. Quando la fanciulla entrò, tutte le diedero il benvenuto
e le dissero di sedersi. Le domandarono: -Donde venite? Dove andate?-.
Ella raccontò tutto quel che le era accaduto, e che non avendo obbedito
all'ordine di dire soltanto tre parole, il forno era scomparso insieme
al principe: ora voleva cercarlo e andare per monti e valli finché‚ non
l'avesse trovato. Allora la vecchia regina disse:-Oh Donzelletta verde
e piccina, dalla zampa secca sparuta cagnolina, ehi proprio tu, stammi
ad ascoltare proprio la scatola mi devi portare!-La bestiola andò e le
portò la scatola. Poi diedero da mangiare e da bere alla principessa, la
condussero a un bel letto già pronto, che pareva di seta e di velluto,
ella vi si coricò e dormì beatamente. Quando si fece giorno, si alzò; la
vecchia regina prese tre spilli dalla grande scatola e glieli diede,
perché‚ li portasse con s‚; ne avrebbe avuto bisogno per oltrepassare un
alto monte di vetro, tre spade taglienti e un gran fiume; se ci fosse
riuscita, avrebbe ritrovato il suo sposo. Così le diede tre oggetti che
doveva serbare con cura, cioè tre grossi spilli, una ruota d'aratro e
tre noci. Ella se ne andò e quando giunse al monte di vetro, che era
tutto liscio, piantò i tre spilli dietro ai piedi, poi proseguì e arrivò
dall'altra parte, e là li nascose in un luogo che tenne a mente. Poi
giunse alle tre spade taglienti, saltò sulla ruota e le oltrepassò.
Infine arrivò a un gran fiume, e dopo averlo attraversato, a un grande,
bellissimo castello. Entrò e chiese lavoro: era una povera fanciulla e
desiderava prender servizio. Ma sapeva che là c'era il principe che
ella aveva liberato dal forno nel gran bosco. Così fu presa come serva
per un misero salario. Ora il principe aveva già un'altra al suo fianco
e la voleva sposare, pensando che la principessa fosse morta da un
pezzo. La sera, quand'ebbe finito di rigovernare, ella mise la mano in
tasca e trovò le tre noci che le aveva dato la vecchia regina rospo. Ne
spaccò una con i denti e voleva mangiare il gheriglio; ma guarda! c'era
dentro un magnifico abito regale. Quando la fidanzata lo seppe, venne e
le offrì di comprarlo: non era un abito che si addiceva a una serva.
Ella disse che no, non voleva venderlo; tuttavia se le avesse concesso
di dormire una notte nella camera dello sposo, glielo avrebbe dato.
L'altra glielo permise, perché‚ non aveva mai avuto una veste così
bella. Quando fu sera, disse al suo fidanzato: -Quella folle vuole
dormire in camera tua-. -Se sei contenta tu, lo sono anch'io-
diss'egli. Ma ella gli diede da bere del vino, in cui aveva messo un
sonnifero. Così i due passarono la notte nella stessa camera, ed egli
dormì così profondamente, ch'ella non pot‚ svegliarlo. Pianse però
tutta la notte, gridando: -Ti ho liberato dal bosco selvaggio e dal
forno, per te ho oltrepassato un monte di vetro, tre spade taglienti e
un gran fiume; e adesso che ti ho trovato, non vuoi ascoltarmi-. I
servi, seduti davanti alla porta della stanza, la udirono piangere tutta
la notte, e al mattino dopo lo dissero al loro signore. La sera dopo,
quand'ebbe rigovernato, spaccò la seconda noce, e dentro c'era un
abito ancora più bello; quando la fidanzata lo vide, volle comprare
anche questo. Ma la fanciulla non voleva denaro, e la pregò invece di
poter passare un'altra notte nella camera del principe. Ma la fidanzata
gli diede di nuovo un sonnifero ed egli dormì profondamente senza poter
udire nulla. La serva pianse tutta la notte e gridò: -Ti ho liberato dal
bosco selvaggio e dal forno, per te ho oltrepassato un monte di vetro,
tre spade taglienti e un gran fiume; e adesso che ti ho trovato, non
vuoi ascoltarmi-. I servi, seduti davanti alla porta della stanza, la
udirono piangere tutta la notte, e al mattino dopo lo dissero al loro
signore. E la terza sera, quand'ebbe rigovernato, ella spaccò anche la
terza noce, e dentro c'era un abito splendido, tutto d'oro. Quando la
fidanzata lo vide, volle averlo, e la fanciulla glielo diede a
condizione di poter dormire per la terza volta nella camera del
principe. Ma il principe stette in guardia, e rovesciò in terra il
sonnifero. E quando ella si mise a piangere e a gridare: -Amor mio, ti
ho liberato dal bosco selvaggio e dal forno- il principe balzò in piedi
e disse: -Tu sei mia e io sono tuo-. E quella stessa notte salì in
carrozza con lei, e alla falsa sposa portarono via le vesti, perché‚ non
potesse alzarsi. Quando giunsero al gran fiume, lo attraversarono in
barca, davanti alle tre spade taglienti salirono sulla ruota d'aratro,
e sul monte di vetro usarono i tre spilli. Così giunsero finalmente alla
vecchia casetta; ma, come vi entrarono, si mutò in un gran castello: i
rospi, liberati dall'incantesimo, erano principi e principesse, ed
erano in grande festa. Si celebrarono le nozze, ed essi rimasero nel
castello, che era molto più grande di quello della sposa. Ma poiché‚ il
vecchio re si doleva di dover vivere solo, andarono a prenderlo, e così
ebbero due regni e vissero insieme felici.
