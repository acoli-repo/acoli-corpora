# author: Gebrüder Grimm
# source: tbc
# url: https://www.grimmstories.com/it//grimm_fiabe/oca_oro
# note: copyright of translation tbc

## L'oca d'oro 

C'era un uomo che aveva tre figli; il minore, chiamato il Grullo, era
disprezzato, dileggiato e messo da parte in ogni occasione. Un giorno il
maggiore volle andare nel bosco a far legna e prima di uscire la madre
gli diede una bella frittata e una bottiglia di vino perché‚ non patisse
la fame e la sete. Quando giunse nel bosco, incontrò un vecchio omino
grigio, che lo salutò e disse: -Dammi un pezzo della tua frittata e
fammi bere un sorso del tuo vino, ho tanta fame e tanta sete!-. Ma il
figlio avveduto rispose: -Se ti do la mia frittata e il mio vino, a me
non resta più nulla. Vattene per la tua strada!- e se ne andò.
Incominciò a tagliare un albero, ma ben presto sbagliò il colpo
ferendosi il braccio con la scure e dovette andare a casa a farsi
bendare. In realtà si trattava del castigo dell'omino grigio. Poi toccò
al secondo figlio andare nel bosco, e la madre diede anche a lui una
frittata e una bottiglia di vino. Anch'egli s'imbatté‚ nel vecchio
omino grigio, che gli chiese un pezzo di frittata e un sorso di vino. Ma
anche il secondo figlio parlò ragionevolmente: -Ciò che do a te, manca a
me. Vattene per la tua strada!- e proseguì. L'omino non fece tardare il
castigo: dopo aver dato due o tre colpi di scure a un albero, il giovane
si ferì la gamba e dovettero trasportarlo a casa. Allora il Grullo
disse: -Padre, voglio andare a far legna anch'io-. Il padre rispose: -I
tuoi fratelli si sono fatti male; tu lascia perdere, tanto non ne
capisci niente-. Ma il Grullo lo pregò tanto che il padre finì col
dirgli: -Va' pure, imparerai a tue spese-. La madre gli diede una
focaccia cotta nella cenere e una bottiglia di birra acida. Quando
arrivò nel bosco, incontrò anch'egli il vecchio omino grigio, che lo
salutò e gli disse: -Dammi un pezzo della tua focaccia e un sorso della
tua bottiglia, ho tanta fame e tanta sete-. Il Grullo rispose: -Ho
soltanto una focaccia cotta nella cenere e birra acida; se ti va bene
possiamo sederci a mangiare-. Si sedettero e quando il Grullo tirò fuori
la sua focaccia, trovò una bella frittata, e la birra acida era del buon
vino. Mangiarono e bevvero, poi l'omino disse: -Poiché‚ hai buon cuore
e dividi volentieri con altri ciò che è tuo, voglio renderti fortunato.
Là c'è un vecchio albero; abbattilo e troverai qualcosa nelle radici-.
Ciò detto si congedò da lui. Il Grullo andò ad abbattere l'albero, e
quand'esso cadde trovò nelle radici un'oca dalle piume d'oro puro. La
tirò fuori, la prese con s‚ e andò a pernottare in una locanda. Ma
l'oste aveva tre figlie che, vedendo l'oca, erano curiose di sapere di
che strano uccello si trattasse, e avrebbero preso volentieri una delle
sue piume d'oro. La maggiore pensò: "Devo assolutamente avere una
piuma!." Aspettò che il Grullo fosse uscito e afferrò l'oca per
l'ala, ma le dita vi rimasero appiccicate. Poco dopo arrivò la seconda,
e non aveva altro pensiero che prendersi anche lei una piuma; si
avvicinò, ma non appena ebbe sfiorato la sorella, vi rimase attaccata.
Infine venne anche la terza a reclamare una piuma; allora le altre
gridarono: -Sta' lontana, per l'amor di Dio, sta' lontana!-. Ma ella
non capiva il perché‚ e pensò: "Se ci sono loro posso esserci
anch'io." Si avvicinò di corsa, ma non appena ebbe sfiorato sua
sorella, le rimase attaccata. Così dovettero trascorrere la notte con
l'oca. Il mattino dopo il Grullo prese in braccio l'oca, e se ne andò
senza curarsi affatto delle tre fanciulle. Esse erano costrette a
corrergli sempre dietro, a destra e a sinistra, dove lo portavano le
gambe. Il mezzo ai campi incontrarono il parroco che, vedendo quella
processione, disse: -Vergognatevi razza di scostumate. Vi pare decente
correre per i campi dietro a quel ragazzo?-. Ciò detto afferrò la più
giovane per la mano perché‚ si fermasse ma, non appena l'ebbe sfiorata,
rimase attaccato anche lui e dovette correre dietro a loro. Poco dopo
giunse il sagrestano e vide il parroco che stava tallonando tre ragazze.
Meravigliato, gridò: -Ehi, signor parroco, dove andate così in fretta?
Oggi abbiamo ancora un battesimo!-. Lo rincorse, lo afferrò per la
manica e rimase attaccato anche lui. Mentre i cinque trottavano così uno
dietro l'altro, dal campo giunsero due contadini con le loro zappe e il
parroco li chiamò, pregandoli di venire a liberarli. Ma avevano appena
sfiorato il sagrestano che rimasero attaccati anche loro; così adesso
erano in sette a correr dietro al Grullo con l'oca. Poi egli giunse in
una città dove regnava un re che aveva una figlia tanto seria che
nessuno riusciva a farla ridere. Perciò egli aveva stabilito che
l'avrebbe avuta in isposa solo colui che vi fosse riuscito. Il Grullo,
quando lo seppe, si presentò con l'oca e tutto il seguito alla
principessa; e quand'ella vide i sette che correvano l'uno dietro
l'altro, incominciò a ridere forte, e non la smetteva più. Allora il
Grullo pretese che gliela si desse in moglie, ma il re fece un mucchio
di obiezioni e disse che prima doveva portargli un uomo che fosse in
grado di bere tutto il vino di una cantina. Il Grullo pensò che l'omino
grigio avrebbe potuto aiutarlo; andò nel bosco e là dove aveva abbattuto
l'albero vide un uomo seduto con la faccia tutta triste. Il Grullo
domandò che cosa lo addolorasse tanto. -Ah!- rispose quello -ho tanta
sete e non ho da bere a sufficienza; ho sì vuotato una botte di vino, ma
cos'è una goccia su di una pietra bollente?- -Posso aiutarti io- disse
il Grullo -vieni con me, ti disseterai.- Lo condusse nella cantina del
re e l'uomo si gettò su quelle grosse botti, e bevve, bevve tanto che
gli dolevano i fianchi; prima che fosse trascorsa la giornata aveva
vuotato la cantina. Il Grullo chiese nuovamente la fanciulla in isposa,
ma il re si seccò che un volgare ragazzotto, che tutti chiamavano il
Grullo, gli portasse via la figlia, e pose altre condizioni: doveva
portargli un uomo che fosse in grado di mangiare una montagna di pane.
Il Grullo si recò nuovamente nel bosco e dove si trovava l'albero trovò
un uomo che si stringeva la vita con una cinghia e diceva, con viso
burbero: -Ho mangiato un'intera infornata di panini, ma non può certo
bastare con la fame che mi ritrovo! Mi sento lo stomaco vuoto, e non mi
resta che stringermi la vita se non voglio morire di fame-. Udendo
queste parole, il Grullo disse, tutto contento: -Alzati e vieni con me,
ti sazierai-. Lo condusse a corte dove il re aveva ordinato di
raccogliere tutta la farina del regno e di cuocere un'enorme montagna
di pane. Ma l'uomo del bosco vi si mise davanti, incominciò a mangiare
e in un giorno e una notte l'intera montagna era sparita. Il Grullo
chiese nuovamente la sposa, ma il re cercò un'altra scusa e gli disse
di procurargli una nave che andasse per mare e per terra; se fosse
riuscito in quest'impresa avrebbe avuto subito la fanciulla in isposa.
Il Grullo andò ancora una volta nel bosco e ci trovò il vecchio omino
grigio al quale aveva dato la sua focaccia e che gli disse: -Ho bevuto e
mangiato per te, e ora ti darò anche la nave. Faccio tutto questo
perché‚ sei stato pietoso con me-. Gli diede la nave che andava per mare
e per terra; e, quando il re la vide, dovette accordargli la figlia.
Furono celebrate le nozze, il Grullo ereditò poi il regno e visse a
lungo felice con la sua sposa.
