# author: Gebrüder Grimm
# source: tbc
# url: https://www.grimmstories.com/it//grimm_fiabe/la_luce_azzurra
# note: copyright of translation tbc

## La luce azzurra 

C'era una volta un re che aveva un soldato al suo servizio, e quando
questi invecchiò e non pot‚ più lavorare, lo mandò via senza dargli
nulla. Il soldato non sapeva come campare; se ne andò tutto triste e
camminò per tutto il giorno, finché‚ a sera giunse in un bosco. Vi entrò
e poco dopo vide una luce che lo guidò, e giunse a una casa dove abitava
una strega. Egli la pregò di dargli un giaciglio per la notte, qualcosa
da mangiare e da bere; ella rifiutò, ma poi disse: -Ti ospiterò per
misericordia, però tu domani devi vangare il mio giardino-. Il soldato
promise di farlo e così fu alloggiato. Il giorno dopo vangò il giardino
della strega e lavorò fino a sera. Ella voleva mandarlo via, ma egli
disse: -Sono tanto stanco, lasciami rimanere ancora una notte!-. La
strega non voleva, ma poi finì coll'accettare: il giorno dopo, però, il
soldato doveva spaccarle un carro pieno di legna. Così il secondo giorno
il soldato spaccò la legna, e alla sera aveva lavorato tanto che non se
la sentì nuovamente di andarsene e le chiese asilo per la terza volta.
Il giorno dopo egli doveva, però, ripescare dal pozzo la luce azzurra.
La strega lo portò così al pozzo, lo legò a una lunga corda, ed egli vi
si calò.
Quando fu sul fondo, trovò la luce azzurra e fece segno alla vecchia per
risalire. La strega lo tirò su, ma quando egli fu vicino all'orlo, così
vicino che poteva toccarlo con la mano, ella volle prendergli la luce
azzurra per poi lasciarlo ricadere sul fondo. Ma egli si accorse delle
sue cattive intenzioni e disse: -No, non ti do la luce azzurra se prima
non ho toccato terra con tutti e due i piedi-. Allora la strega
s'infuriò, lo lasciò cadere nel pozzo con la luce e se ne andò. Il
soldato era tutto triste, là sotto in quel pantano umido al buio, e
pensava già alla sua fine. Per caso gli venne fra le mani la sua pipa,
ancora mezzo piena, e pensò: "Sarà il tuo ultimo piacere!." L'accese
alla luce azzurra e si mise a fumare. Quando il fumo si sparse un poco
nel pozzo, apparve d'un tratto un omino nero che gli chiese: -Padrone,
cosa comandi?-. Il soldato rispose: -Cosa devo comandarti?-. L'omino
replicò: -Devo fare tutto quello che vuoi-. -Allora, prima di tutto,
aiutami a uscire dal pozzo!- L'omino nero lo prese per mano e lo
condusse fuori, portando con s‚ la luce azzurra. Poi il soldato disse:
-Adesso ammazzami la strega-. Dopo aver fatto anche questo, l'omino gli
mostrò l'oro e i tesori della vecchia, e il soldato li prese
caricandoseli sulle spalle. Poi l'omino disse: -Se hai bisogno di me,
non hai che da accendere la pipa alla luce azzurra-. Il soldato si recò
quindi in città, nella migliore locanda, si fece fare bei vestiti, e
ordinò all'oste di arredargli una camera il più sfarzosamente
possibile. Quando fu pronta, il soldato chiamò l'omino nero e disse:
-Il re mi ha cacciato facendomi patire la fame, poiché‚ non potevo più
servirlo; questa sera portami qui la principessa: mi farà da serva ed
eseguirà i miei ordini-. L'omino disse: -E' cosa rischiosa-. Tuttavia
andò a prendere la principessa; la sollevò dal suo letto mentre dormiva,
la portò al soldato, ed ella dovette obbedirgli e fare ciò che egli le
ordinava. Al mattino, prima che il gallo cantasse, l'omino la riportò
indietro. Quando la principessa si alzò, disse al padre: -Questa notte
ho fatto un sogno strano: mi è parso di esser stata portata via e di
aver servito un soldato, cui dovevo fare da serva-. Allora il re disse:
-Fa' un buchino nella tasca e riempila di ceci: il sogno potrebbe
essere vero, e in questo caso i ceci usciranno e lasceranno una traccia
sulla strada-. La fanciulla seguì il consiglio, ma l'omino aveva udito
le parole del re e, quando si fece sera e il soldato gli ordinò di
andare a prendere di nuovo la principessa, egli sparse ceci per tutta la
città, e quei pochi che caddero dalla tasca della principessa non
lasciarono nessun segno. L'indomani, la gente mondò ceci per tutto il
giorno. La principessa tornò a raccontare al padre ciò che le era
successo, e il re disse: -Tieni con te una scarpa, e nascondila là dove
ti trovi-. L'omino nero udì ogni cosa e, quando il soldato gli ordinò
di andare a prendere di nuovo la principessa, gli disse: -Questa volta
non posso più esserti di aiuto: ti andrà male se ti scoprono-. Ma il
soldato non sentì ragione. -Allora domani mattino presto dovrai fuggire,
quando l'avrò riportata a casa- disse l'omino. La principessa tenne
con s‚ una scarpa e la nascose nel letto del soldato. La mattina
seguente, quand'ella si trovò nuovamente presso il padre, questi fece
cercare la scarpa di sua figlia per tutta la città, e la trovarono dal
soldato. Egli, benché‚ avesse lasciato la stanza, fu presto raggiunto e
gettato in prigione. Così ora giaceva in catene e, per giunta, nella
fuga precipitosa aveva dimenticato il meglio, la luce azzurra e l'oro,
e non aveva in tasca che un ducato. Mentre, tutto triste, se ne stava
alla finestra della prigione, vide passare uno dei suoi camerati, lo
chiamò e disse: -Se mi vai a prendere il fagottino che ho lasciato alla
locanda, ti darò un ducato-. Quello andò e in cambio di un ducato gli
portò la luce azzurra e l'oro. Il prigioniero accese la sua pipa e
chiamò l'omino nero che disse: -Non temere! Va' tranquillamente dal
giudice, e accada quello che vuole; bada solo di prendere con te la luce
azzurra-. Il soldato fu sottoposto a giudizio e condannato a morte.
Quando lo condussero fuori, chiese al re un'ultima grazia. -Quale?-
domandò il re. -Di fare ancora una pipata per via.- -Puoi farne anche
tre se vuoi- rispose il re. Allora il soldato tirò fuori la sua pipa e
l'accese alla luce azzurra, ed ecco subito comparire l'omino nero.
-Uccidi tutti quanti- disse il soldato -e il re fallo in tre pezzi.-
Allora l'omino incominciò a far fuori la gente intorno, sicché‚ il re
chiese grazia e per avere salva la vita diede al soldato il regno e sua
figlia in isposa.
