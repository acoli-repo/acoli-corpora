# author: Gebrüder Grimm
# source: tbc
# url: https://www.grimmstories.com/it//grimm_fiabe/i_messaggeri_della_morte
# note: copyright of translation tbc

## I messaggeri della morte 

Una volta, tanto tempo fa, un gigante camminava su una strada maestra,
quando, d'un tratto gli si slanciò addosso uno straniero e gridò:
"Alt, non un passo di più!" - "Come," disse il gigante, "tu
nanerottolo che potrei schiacciare con un dito, tu vuoi sbarrarmi la
strada? Chi sei da parlare con tanto coraggio?" - "Sono la Morte,"
rispose l'altro, "e nessuno può resistermi e anche tu dovrai obbedire
ai miei ordini." Ma il gigante rifiutò e si mise a lottare con la
Morte. Fu una lotta lunga ed aspra, alla fine il gigante ebbe il
sopravvento e, con il pugno abbatté la Morte che cadde accanto ad un
sasso. Il gigante se ne andò per i fatti suoi e la Morte se ne stava lì
sconfitta e così stanca e sfinita che non riusciva più ad alzarsi.
"Come finirà," disse, "se mi tocca rimanere in quest'angolo. AI
mondo non morirà più nessuno, e sarà così affollato che non ci sarà più
posto per tutti." Intanto, per la strada veniva un bel giovane fresco e
sano, cantava una canzone e si guardava attorno. Quando vide quell'uomo
mezzo svenuto, gli si accostò pieno di compassione, lo sollevò, gli fece
bere dalla sua fiaschetta un bel sorso forte e attese che riprendesse le
forze. "Sai chi sono?," disse lo sconosciuto alzandosi "sai chi stai
aiutando?" - "No," rispose il giovane, "non ti conosco." - "Sono
la Morte," disse l'altro, "non risparmio nessuno, e non posso far
eccezione nemmeno per te. Tuttavia, perché tu capisca che ti sono
riconoscente, ti prometto di non assalirti all'improvviso, e prima di
venire a prenderti, di mandarti i miei messagger'." - "Bene," disse
il giovane, "tanto di guadagnato a saper quando vieni, almeno, nel
frattempo, non ho da temerti." Ma giovinezza e salute non durano a
lungo, presto vennero malattie e dolori, che di giorno lo tormentavano e
gli impedivano di dormire la notte. "Morire, non morirò," pensava,
"la Morte mi manderà i suoi messaggeri, vorrei soltanto che i brutti
giorni della malattia passassero in fretta." Appena si sentì meglio,
ricominciò a vivere il suo buon tempo. Ed ecco, un giorno qualcuno Oi
batté sulla spalla, si volse e dietro stava la Morte che disse:
"Seguimi, e arrivata l'ora di dire addio al mondo." - "Come," disse
l'uomo, "vuoi forse mancare alla tua parola? Non mi hai promesso che
prima di venire mi avresti mandato i tuoi messaggeri? Io non ho visto
nessuno." - "Taci," rispose la Morte, "non ti ho mandato un
messaggio dopo l'altro? Non ti è venuta la febbre, che ti ha assalito,
spossato e squassato? Non sei stato stordito dalla vertigine? L'artrite
non ti ha attanagliato le membra? Non hai sentito rombi alle orecchie? E
il male ai denti non ti ha roso la bocca? La vista non ti si è oscurata?
E, oltre a tutto ciò, mio fratello gemello, il sonno, non ti ha fatto
pensare a me, ogni notte? Non giacevi la notte, come se fossi già
morto?" L'uomo non seppe rispondere, si rassegnò al suo destino e
seguì la Morte.
