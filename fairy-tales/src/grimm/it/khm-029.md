# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_capelli_oro_del_diavolo
# note: copyright of translation tbc

## I tre capelli d'oro del diavolo 

C'era una volta una povera donna che diede alla luce un maschietto: e
poiché‚ il neonato aveva indosso la camicia della fortuna, gli
predissero che a quattordici anni avrebbe sposato la figlia del re. Dopo
pochi giorni il re in persona giunse nel villaggio e, senza farsi
riconoscere, domandò che cosa vi fosse di nuovo. "Oh," gli risposero,
"è nato un bambino con la camicia della fortuna: a quattordici anni
sposerà la figlia del re." Al re la notizia non piacque, così andò dai
poveri genitori e domandò se volessero vendergli il loro bambino.
Dapprima questi rifiutarono, ma poi, siccome lo sconosciuto insisteva
tanto offrendo oro in quantità e loro non avevano neanche il pane
quotidiano, finirono con l'accettare e pensarono: E' un figlio della
fortuna, non gli mancherà nulla.

Il re prese il bambino, lo mise in una scatola e prosegui a cavallo,
finché‚ giunse a un corso d'acqua profonda; vi gettò dentro la scatola
e pensava: "Così non diventerà il marito di mia figlia." Ma la scatola
galleggiò e, per grazia di Dio, non vi entrò neanche una goccia. Fu
trascinata dalla corrente fino a un mulino, a due miglia dalla capitale,
e là s'impigliò nella diga. Il garzone del mugnaio la vide e la tirò a
riva con un uncino; pensava di trovarci dentro del denaro, tanto era
pesante, invece, quando l'aprì, trovò un bel bambino allegro e vispo.
Il mugnaio e sua moglie non avevano figli, perciò furono contenti, e
dissero: "E' un dono di Dio." Così ebbero cura del trovatello, e
questi crebbe pieno di virtù.

Quando furono trascorsi circa tredici anni, un giorno il re capitò per
caso al mulino e domandò ai mugnai se quel ragazzo fosse loro figlio.
"No," risposero questi. "Il garzone lo ha trovato in una scatola che
era arrivata galleggiando fino alla diga." - "Quanti anni fa è
successo?" domandò il re. "Circa tredici anni fa." - "Sentite,"
egli proseguì, "il ragazzo non potrebbe portare una lettera a Sua
Maestà la regina? Mi renderebbe un gran servizio e, per questo, sarei
disposto a ricompensarlo con due monete d'oro." - "Come comanda Sua
Maestà," disse il mugnaio. Ma il re, accortosi che era proprio quel
figlio della fortuna, scrisse una lettera alla regina nella quale si
diceva: "Appena arriverà il ragazzo con questo scritto, sia ucciso e
seppellito, e tutto ciò sia fatto prima del mio ritorno."

Il ragazzo s'incamminò con la lettera, ma si smarrì e la sera si trovò
in una gran foresta. Nell'oscurità vide un lumino, vi si diresse e
giunse a una casetta. Dentro non vi era altri che una vecchia che si
spaventò nel vederlo entrare e disse: "Donde vieni e dove vai?" -
"Vado da Sua Maestà la regina; le devo portare una lettera, ma mi sono
smarrito e vorrei pernottare qui." - "Povero ragazzo," disse la
donna, "sei capitato in una casa di briganti, quando saranno di ritorno
ti uccideranno." - "Sono così stanco che non ce la faccio a
proseguire," rispose egli. Mise la lettera sul tavolo, si sdraiò su di
una panca e si addormentò. Quando rientrarono i briganti e lo videro,
domandarono chi fosse lo sconosciuto. "L'ho accolto per compassione,"
disse la vecchia, "deve portare una lettera alla regina e si è
smarrito." I briganti presero la lettera, l'aprirono e lessero che il
ragazzo doveva essere ucciso. Allora il capobanda la stracciò e ne
scrisse un'altra dove si diceva che il ragazzo, al suo arrivo, doveva
sposare la figlia del re. Poi lo lasciarono riposare fino al mattino,
quindi gli diedero la lettera e gli indicarono il cammino per arrivare
dalla regina. Non appena ebbe letto il messaggio, questa fece preparare
le nozze, e poiché‚ il figlio della fortuna era di bell'aspetto, la
figlia del re lo prese volentieri come marito, ed essi vissero felici
insieme.

Qualche tempo dopo il re fece ritorno al castello, e quando vide che la
profezia si era avverata e che il figlio della fortuna era sposo di sua
figlia, domandò, sbigottito: "Come sono andate le cose? Che ho scritto
nella lettera?" - "Caro marito," disse la regina, "qui c'è la tua
lettera, leggila tu stesso." Il re lesse e capì subito che era stata
scambiata e domandò al giovane che ne fosse stato dello scritto che gli
aveva consegnato. "Non ne so nulla," rispose, "devono avermela
scambiata mentre dormivo." Ma il re incollerito disse: "No, così non
va! Chi vuole mia figlia deve riportarmi dall'inferno i tre capelli
d'oro del diavolo; se me li porti potrai tenerti mia figlia." - "Li
avrò," rispose il figlio della fortuna. Si accomiatò da sua moglie e
incominciò il suo viaggio.

Arrivò a una gran città; sulla porta la sentinella gli chiese quale
fosse il suo mestiere e che cosa sapesse. "So tutto" rispose il figlio
della fortuna. "Dicci allora, per favore," replicò la sentinella,
"perché‚ la fontana della piazza, da cui di solito sgorgava vino, ora
non dà più nemmeno acqua. Se ce lo dici, ti daremo in ricompensa due
asini carichi d'oro." - "Volentieri," rispose il giovane,
"aspettate ch'io torni." Proseguì e giunse davanti a un'altra città:
e anche questa volta la sentinella gli chiese: "Qual è il tuo mestiere
e che cosa sai?" - "So tutto," rispose. "Allora dicci, per favore,
perché‚ un albero che di solito portava mele d'oro, adesso non mette
neppure le foglie." - "Volentieri," rispose il giovane. "Aspettate
ch'io torni." Proseguì la sua strada e arrivò a un gran fiume che
doveva attraversare. Il barcaiolo gli chiese: "Che mestiere fai e che
cosa sai?" - "So tutto," rispose. "Allora dimmi, per favore," disse
il barcaiolo, "perché‚ devo sempre remare senza che nessuno mi dia il
cambio; te ne sarò riconoscente." - "Volentieri," rispose il giovane,
"aspetta ch'io torni."

Passato il fiume trovò l'inferno: là dentro era tutto nero e
fuligginoso e il diavolo non era in casa, c'era soltanto sua nonna,
seduta in una gran poltrona. "Che vuoi?" gli chiese. "I tre capelli
d'oro del diavolo," rispose il ragazzo, "se no, non posso tenermi la
mia sposa." - "Mi fai pena," diss'ella, "se viene il diavolo ti
ucciderà; ma voglio vedere cosa posso fare per te." Allora lo trasformò
in una formica e disse: "Nasconditi fra le pieghe della mia sottana, là
sei al sicuro." - "Sì," rispose quello. "Vorrei anche sapere perché‚
una fonte da cui di solito sgorgava vino, non dà più nemmeno acqua;
perché‚ un albero che di solito portava mele d'oro, ora non mette più
nemmeno le foglie; e perché‚ un barcaiolo deve sempre remare senza che
nessuno gli dia il cambio." - "Sono tre domande difficili," rispose
la vecchia, "ma sta' zitto e fa' attenzione a quello che dice il
diavolo quando gli strappo i tre capelli d'oro."

Non molto tempo dopo, sul far della notte, il diavolo tornò a casa.
Fiutò a destra e a sinistra e disse: "Sento odore, sento odore di carne
umana; c'è qualcosa che non va!" Allora rovistò e guardò dappertutto,
ma invano. La nonna lo sgridò e disse: "Non buttarmi tutto per aria, ho
appena spazzato; siedi e mangia la tua cena, hai sempre l'odore di
carne umana nel naso!" Allora il diavolo mangiò e bevve; poi posò la
testa in grembo alla nonna, disse che era stanco e le chiese di
spidocchiarlo un po'. Non tardò ad appisolarsi, soffiando e russando.
Allora la vecchia strappò un capello d'oro, lo strappò e se lo mise
accanto. "Ahi!" gridò il diavolo, "che c'è?" - "Ho fatto un brutto
sogno," rispose la nonna, "e allora ti ho preso per i capelli." -
"Cos'hai sognato?" - "Ho sognato che una fontana da cui di solito
sgorgava vino è asciutta e non dà più nemmeno acqua. Come mai?" - "Ah,
se lo sapessero!" rispose il diavolo. "Nella fontana, sotto una
pietra, c'è un rospo; se lo uccidono riprenderà a scorrere il vino."
La nonna si rimise a spidocchiarlo finché‚ egli si addormentò e russava
da far tremare i vetri. Allora gli strappò il secondo capello. "Uh, che
fai?" gridò il diavolo, furente. "Non andare in collera!" ella
rispose. "L'ho fatto in sogno." - "Cos'hai sognato di nuovo?" -
"Ho sognato che in un regno c'è un albero da frutta che prima portava
mele d'oro e ora non mette più nemmeno le foglie. Come mai?" - "Eh,
se lo sapessero!" rispose il diavolo. "C'è un topo che rosicchia la
radice: se lo uccidono, darà di nuovo mele d'oro; se invece il topo
continua a rosicchiare, l'albero si seccherà del tutto. Ma lasciami in
pace tu e i tuoi sogni; se mi svegli un'altra volta ti buschi una
sberla!" La nonna lo spidocchiò nuovamente finché‚ egli si addormentò e
si mise a russare. Allora gli afferrò anche il terzo capello d'oro e lo
strappò. Il diavolo saltò per aria e voleva fargliela pagare, ma essa lo
calmò e disse: "Sono brutti sogni!" - "Ma cosa hai sognato?!" - "Ho
sognato un barcaiolo che doveva sempre andare su e giù senza che mai
nessuno gli desse il cambio. Come mai?" - "Eh, il babbeo!" rispose il
diavolo. "Quando uno va per attraversare il fiume, deve mettergli in
mano la pertica; allora lui sarà libero, e l'altro dovrà fare il
barcaiolo. Ma spidocchiami adesso che possa riaddormentarmi!" Allora la
nonna lo lasciò dormire, e allo spuntar del giorno il diavolo se ne
andò.

Quando si sentì al sicuro, ella tolse la formica dalle pieghe della sua
gonna e ridiede sembianze umane al giovane. Poi gli diede i tre capelli
d'oro e disse: "Hai sentito ciò che ha detto il diavolo?" - "Sì,"
rispose il figlio della fortuna, "e terrò tutto a mente." - "Non ti
occorre altro," disse ella, "ora vai per la tua strada." Egli
ringraziò la nonna del diavolo, e lasciò l'inferno. Quando giunse dal
barcaiolo, che doveva trasportarlo dall'altra parte del fiume, questi
voleva avere la risposta promessa. "Portami prima dall'altra parte,"
disse il ragazzo, "poi te la dirò." E, come scese dalla barca, gli
diede il consiglio del diavolo: "Quando viene qualcuno che vuole essere
portato sull'altra riva, mettigli la pertica in mano e scappa." Poi il
giovane proseguì e giunse alla città dove si trovava l'albero
rinsecchito, e anche la sentinella gli chiese la risposta. Allora egli
disse quello che aveva sentito dal diavolo: "Uccidete il topo che
rosicchia le radici, e l'albero tornerà a dare mele d'oro." La
sentinella lo ringraziò e, come ricompensa, gli diede due asini carichi
d'oro che dovettero seguirlo. Infine arrivò alla città della fontana
prosciugata, e anche lì la sentinella volle avere la risposta.
Nuovamente egli riferì le parole del diavolo: "C'è un rospo sotto una
pietra; cercatelo e uccidetelo, e la fontana tornerà a dare vino." La
sentinella lo ringraziò e gli diede altri due asini carichi d'oro.

Il figlio della fortuna giunse finalmente a casa da sua moglie che si
rallegrò di cuore rivedendolo e sentendo che tutto era andato bene. Egli
diede i tre capelli d'oro del diavolo al re, cosicché‚ questi non trovò
più nulla da ridire. E, quando vide i quattro asini carichi d'oro,
disse tutto contento: "Ma dimmi, caro genero, da dove viene tutto
quell'oro? E' un'immensa ricchezza." - "L'ho trovato vicino a un
fiume" rispose il figlio della fortuna "e ce n'è ancora." - "Posso
prenderne anch'io?" domandò il re, pieno di avidità. "Quanto ne
volete!" rispose il giovane. "Sul fiume c'è un barcaiolo; fatevi
traghettare da lui, dall'altra parte c'è oro in abbondanza!" Allora
il vecchio re si precipitò in fretta e furia e quando giunse al fiume
fece cenno al barcaiolo che lo prese con s'. Ma come furono dall'altra
parte e il re volle sbarcare, il barcaiolo gli mise in mano la pertica e
saltò a terra. Così il vecchio dovette remare come punizione dei suoi
peccati.

Lo fa ancora? Come no? Certo nessuno gli avrà tolto il remo!
