# author: Gebrüder Grimm
# source: tbc
# url: https://www.grimmstories.com/it//grimm_fiabe/federico_y_caterinella
# note: copyright of translation tbc

## Federico e Caterinella 

C'era un uomo che si chiamava Federico, e una donna che si chiamava
Caterinella; si erano sposati e vivevano insieme da sposi novelli. Un
giorno Federico disse: "Adesso vado nel campo, Caterinella; quando
ritorno deve esserci in tavola qualcosa di arrostito per la fame, e una
bevanda fresca per la sete." - "Va' pure, Richetto," rispose
Caterinella, "va' pure, farò tutto quanto." Quando si avvicinò l'ora
del pranzo, staccò una salsiccia dal camino, la pose in una padella con
un po' di burro e la mise sul fuoco. La salsiccia incominciò a friggere
e sfrigolare, mentre Caterinella se ne stava lì, soprappensiero, tenendo
il manico della padella; d'un tratto le venne in mente: Intanto che la
salsiccia cuoce, potresti spillare la birra in cantina. Così assicurò il
manico della padella, prese un boccale e scese in cantina a spillar
birra. La birra veniva giù nel boccale e Caterinella stava a guardarla;
d'un tratto le venne in mente: Ohi, non sarà mica entrato il cane di
sopra, che mi porti via la salsiccia dalla padella? Sarebbe il colmo! e
si precipitò su per le scale. Ma il birbante aveva già la salsiccia in
bocca e se la trascinava per terra. Caterinella si mise a inseguirlo e
lo rincorse per un bel tratto nei campi, ma il cane era più veloce di
lei e non mollò neppure la salsiccia che gli saltellava dietro. "Quel
che è stato è stato!" disse Caterinella; si voltò e, siccome era stanca
per la corsa, si mise a camminare tranquillamente, asciugandosi il
sudore. Nel frattempo la birra continuava a uscire dalla botte, perché‚
la donna non aveva chiuso il rubinetto; e quando il boccale fu pieno, e
altro posto non c'era la birra incominciò a scorrere in giro per la
cantina, finché‚ la botte fu vuota. Caterinella era ancora sulla scala,
e già si accorse della disgrazia. "Accidenti," gridò. "Che fare
perché‚ Federico non se ne accorga?" Pensò un po'; infine le venne in
mente che dall'ultima sagra c'era ancora in solaio un sacco di bella
farina di frumento, poteva andare a prenderlo e spargerlo sulla birra.
"Sì," disse, "ogni cosa ritirata, quando serve è già trovata!" Andò
così a prendere il sacco in solaio, lo portò giù e lo buttò proprio sul
boccale pieno che si rovesciò spandendo la birra di Federico per la
cantina. "Benone!" disse Caterinella, "dov'è l'uno dev'esserci
anche l'altro." E sparse dappertutto la farina. Quand'ebbe finito,
disse, tutta contenta del proprio lavoro: "Com'è bello, lucido e
pulito!"

A mezzogiorno tornò a casa Federico. "Allora, moglie, cosa mi hai
preparato?" - "Ah, Richetto," rispose ella, "volevo arrostirti una
salsiccia, ma il cane l'ha portata via mentre io spillavo la birra; e
mentre rincorrevo il cane, la birra si è rovesciata; e mentre asciugavo
la birra con la farina, ho rovesciato anche il boccale; in compenso la
cantina è bell'asciutta adesso!" Federico disse: "Caterinella,
Caterinella, non dovevi farlo! ti fai rubare la salsiccia, lasci aperto
il rubinetto della botte, e per di più ci butti sopra la farina!" -
"Già, Richetto, non lo sapevo, avresti dovuto dirmelo!"

L'uomo pensò: Con una simile moglie, devi essere più accorto. Aveva
messo insieme una bella somma di denaro, e pensò, così, di cambiarlo in
oro e disse a Caterinella: "Guarda, sono cicerchie gialle: le metto in
una pentola e le sotterro nella stalla sotto la mangiatoia; ma tu stanne
alla larga o te ne pentirai." - "No, Richetto," diss'ella, "non le
toccherò di certo." Quando Federico se ne fu andato, arrivarono dei
mercanti nel villaggio che vendevano tegami e pentole di terra, e
domandarono alla giovane sposa se intendeva comprarne. "Brava gente,"
disse Caterinella, "io non ho denaro e non posso comprare nulla, a meno
che non vi servano delle cicerchie gialle." - "Cicerchie gialle? e
perché‚ no? Fatecele vedere," risposero i mercanti. "Andate nella
stalla e scavate sotto la mangiatoia: le troverete lì: io non posso
andarci." I furfanti andarono a scavare e trovarono oro puro; lo
presero e tagliarono la corda, lasciando in casa pentole e tegami.
Caterinella pensò di usare le pentole in qualche maniera e, poiché‚ in
cucina ne aveva a sufficienza, le sfondò e infilò per ornamento sui pali
della staccionata tutt'intorno alla casa. Quando Federico rincasò e
vide quella decorazione, disse: "Cos'hai fatto, Caterinella?" - "Le
ho comprate, Richetto, con le cicerchie gialle nascoste sotto la
mangiatoia. Io non ci sono andata, i venditori hanno dovuto
dissotterrarsele da s'" - "Ah, moglie," esclamò Federico, "che hai
fatto! non erano delle cicerchie, ma oro puro, ed era tutto il nostro
avere! Non avresti dovuto farlo!" - "Sì, Richetto," rispose ella,
"ma non lo sapevo, dovevi dirmelo prima."

Caterinella stette un po' a pensare, poi disse: "Ascolta, Richetto,
riusciremo ad avere di nuovo il nostro denaro: corriamo dietro ai
ladri." - "Vieni," disse Federico, "proviamo, ma prendi con te burro
e formaggio, per avere qualcosa da mangiare per strada." - "Sì,
Richetto, lo prenderò." Si misero in cammino e, siccome Federico era
una buona gamba, Caterinella rimase indietro. Che importa, pensò, quando
torniamo indietro avrò già fatto un pezzo di strada! Arrivò a un monte,
e ai due lati della strada c'erano dei solchi profondi. "Ma guarda un
po'," disse Caterinella, "come hanno rotto, sbucciato e schiacciato
questo povero terreno! non guarirà mai più." E, con cuore pietoso,
prese il burro e lo spalmò sulle carreggiate a destra e a sinistra,
perché‚ non fossero schiacciate dalle ruote; ma, mentre si chinava in
quel gesto misericordioso, un formaggio le uscì di tasca e rotolò giù
per il pendio. Caterinella disse: "Ho già fatto la strada una volta,
non ho voglia di ritornare giù; ci andrà un altro ad acchiapparlo!"
Così prese di tasca un altro formaggio e lo fece rotolare giù. Ma i
formaggi non ritornavano; allora ne buttò un terzo pensando che forse
aspettavano compagnia e non gradivano stare soli. Siccome non tornavano
neppure in tre, disse: "Non capisco proprio! Ma potrebbe essere che il
terzo non ha trovato la strada e si sia smarrito: spedirò giù il quarto
a chiamarli." Ma il quarto non fece meglio del terzo. Allora
Caterinella s'arrabbiò e gettò giù anche il quinto e il sesto; ed erano
gli ultimi. Stette ad aspettarli per un po', ma poi, vedendo che non
arrivavano mai, disse: "Lenti come siete, potrei mandarvi a chiamare la
morte! pensate forse che voglia aspettarvi ancora? Me ne vado per la mia
strada, se volete potete rincorrermi, le vostre gambe sono più giovani
delle mie!" Caterinella andò e trovò Federico che si era fermato ad
aspettarla perché‚ aveva voglia di mangiare qualcosa. "Fammi vedere
quel che hai portato." Ma ella gli porse pane asciutto. "Dove sono il
burro e il formaggio?" domandò Federico. "Ah, Richetto," rispose
Caterinella, "con il burro ho spalmato la carreggiata e i formaggi
stanno per arrivare: uno mi è scappato, allora ho mandato gli altri a
chiamarlo." Federico disse: "Non avresti dovuto farlo, Caterinella,
spalmare burro per strada e gettare i formaggi giù dal monte!" - "Sì,
Richetto, ma avresti dovuto dirmelo!"

Mangiarono insieme il pane asciutto, poi Federico disse: "Caterinella,
hai chiuso bene la casa prima di venir via?" - "No, Richetto, avresti
dovuto dirmelo prima." - "Allora torna indietro a chiuder casa, prima
che andiamo avanti, e porta anche qualcos'altro da mangiare. Io ti
aspetterò qui." Caterinella tornò indietro e pensò: Richetto vuole
qualcos'altro da mangiare, ma burro e formaggio non gli piacciono,
perciò gli porterò un tovagliolo pieno di pere secche e una brocca
d'aceto per bere. Poi mise il catenaccio alla parte superiore della
porta; quella inferiore, invece, la scardinò e se la mise sulle spalle,
credendo che la casa fosse più sicura se si portava dietro la porta.
Dopo si mise in cammino tutta tranquilla e quando raggiunse Federico
disse: "Eccoti qua la porta, Richetto, così potrai tu stesso custodire
la casa!" - "Ah, Dio!" esclamò questi, "che moglie furba che ho!
Scardina la porta in basso, che chiunque può entrarci, e mette il
catenaccio in alto! Adesso è troppo tardi per ritornare ancora a casa,
ma visto che hai voluto portarti l'uscio fin qui, lo porterai anche
oltre." - "Porterò l'uscio, Richetto, ma le pere secche e la brocca
d'aceto pesano troppo: le appendo all'uscio che le porti lui."

Così andarono nel bosco a cercare i ladri, ma non li trovarono. Nel
frattempo si era fatto buio e i due salirono su di un albero per
passarvi la notte. Ma non appena furono lassù, arrivarono coloro che
portano via ciò che non vuol seguirli e trovano le cose prima che vadano
smarrite. Si sedettero sotto l'albero, accesero un fuoco e volevano
spartirsi il bottino. Federico scese dall'altra parte, raccolse delle
pietre e risalì con l'intento di scagliarle addosso ai ladri
uccidendoli a sassate. Ma le pietre non li colpirono e i malviventi
esclamarono: "E' quasi mattina, il vento fa cadere le pigne."
Caterinella aveva sempre l'uscio sulla schiena, e poiché‚ pesava tanto
pensò che fosse colpa delle pere secche e disse: "Richetto, devo buttar
giù le pere!" - "No, Caterinella, non ora," rispose egli,
"potrebbero tradirci." - "Ah, Richetto, devo farlo per forza pesano
troppo!" - "E allora buttale, per la miseria!" Le pere secche
rotolarono fra i rami, ma i ladri dissero: "Sterco di uccelli." Dopo
un po', siccome l'uscio continuava a pesare, Caterinella disse: "Ah,
Richetto, devo rovesciare l'aceto!" - "No, Caterinella, non devi,
potrebbe tradirci." - "Ah, Richetto, devo farlo per forza, pesa
troppo!" - "E allora buttalo, dannazione!" Caterinella rovesciò
l'aceto spruzzando i ladri che dissero: "Incomincia già a cadere la
rugiada." Finalmente Caterinella pensò: E se fosse la porta a pesarmi
tanto? e disse: "Richetto, devo buttar giù la porta." - "No,
Caterinella, non ora, potrebbe tradirci." - "Ah, Richetto, devo farlo
per forza, pesa troppo!" - "No, Caterinella, tienila forte!" - "Ah,
Richetto, la lascio andare!" - "E allora," rispose Federico
furibondo, "lasciala andare per tutti i diavoli!" La porta cadde con
gran fragore e i ladri gridarono: "Il diavolo scende dall'albero!" e
tagliarono la corda piantando lì tutto. All'alba, quando i due scesero
dall'albero, ritrovarono tutto il loro oro e se lo portarono a casa.

A casa Federico disse: "Adesso, Caterinella, devi metterti a lavorare
d'impegno." - "Sì, Richetto," rispose ella, "lo farò. Andrò nel
campo a mietere." Quando fu nel campo, Caterinella disse fra s':
Mangio o dormo prima di mietere? Be', prima mangerò! Mangiò e mangiando
le venne sonno; così si mise a mietere e, mezzo addormentata, tagliò i
suoi vestiti: grembiule, gonna e camicia. Quando si svegliò, dopo un
sonno profondo, si trovò mezza nuda e disse fra s': "Sono o non sono
io? Ah, non sono certo io!" Nel frattempo era calata la notte;
Caterinella corse al villaggio, bussò alla finestra del marito e gridò:
"Richetto?" - "Cosa c'è." - "Vorrei sapere se Caterinella è in
casa." - "Sì, sì," rispose Federico, "starà dormendo." Ella disse:
"Allora non sono proprio io," e corse via.

Fuori Caterinella trovò dei lestofanti che volevano rubare. Si avvicinò
a loro e disse: "Voglio aiutarvi a rubare." Quelli pensarono che
conoscesse le opportunità che offriva il luogo, e accettarono
soddisfatti. Ma Caterinella passava davanti alle case e gridava:
"Gente, avete qualcosa? Vogliamo derubarvi!" Abbiamo fatto un
bell'affare! pensarono i malandrini, e desiderarono disfarsi di
Caterinella. Le dissero: "Il parroco ha un campo di rape davanti al
villaggio; vacci e raccoglile." Caterinella andò nel campo e incominciò
a raccogliere le rape, ma era così pigra che non si raddrizzava mai. Un
passante si fermò a guardarla e pensò che fosse il diavolo a scavare fra
le rape. Corse in paese dal parroco e disse: "Reverendo, nel vostro
campo c'è il diavolo che raccoglie le rape." - "Ah, Dio," rispose il
parroco, "ho un piede zoppo e non posso andare a scacciarlo!" Disse
l'uomo: "Allora vi porterò in spalla," e lo portò fuori. E, quando
arrivarono al campo, Caterinella si raddrizzò, stirandosi. "Ah, il
diavolo!" gridò il parroco, e se la diedero a gambe tutti e due; e, per
la gran paura, il parroco, con il suo piede zoppo, correva più dritto
dell'uomo che l'aveva portato in spalle, con le gambe sane.
