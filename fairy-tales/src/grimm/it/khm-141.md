# author: Gebrüder Grimm
# source: tbc
# url: https://www.grimmstories.com/it//grimm_fiabe/agnellino_e_il_pesciolino
# note: copyright of translation tbc

## L'agnellino e il pesciolino 

C'era una volta un fratellino e una sorellina che si volevano molto
bene. Ma la loro mamma era morta ed essi avevano una matrigna che li
odiava e faceva loro, di nascosto, tutto il male che poteva. Un giorno
essi giocavano con altri bambini su di un prato davanti a casa, e
accanto al prato c'era uno stagno che arrivava a lambire un lato della
casa. I bambini giocavano a rincorrersi, e ogni tanto riprendevano la
conta:

"Lasciami, lasciami, ti lascerò,
all'uccellino io poi ti darò,
e lui la paglia mi cercherà,
che alla vacchina io poi darò,
e lei il suo latte mi darà,
che al fornaio io poi darò,
e lui la torta mi farà,
che al gattino io poi darò,
e lui i topini mi cercherà,
che nel camino io poi appenderò
e affetterò."

Cantando formavano un cerchio, e quello a cui toccava la parola
'affetterò' doveva scappare, e gli altri lo rincorrevano e lo
acchiappavano. Mentre si rincorrevano, così allegri, la matrigna li
stava a guardare dalla finestra, irritata. E siccome conosceva l'arte
della stregoneria, trasformò i due bimbi: il fratellino divenne un pesce
e la sorellina un agnello. Il pesciolino nuotava su e giù per lo stagno
ed era triste; l'agnellino andava su e giù per il prato ed era triste,
non mangiava e non toccava neanche un filo d'erba. Andò avanti così per
molto tempo, finché‚ un giorno giunsero al castello dei forestieri. La
perfida matrigna pensò: 'Ecco una buona occasione!' Chiamò il cuoco e
gli disse: "Va', prendi l'agnello che è nel prato e ammazzalo,
altrimenti non abbiamo nient'altro per gli ospiti." Il cuoco andò a
prendere l'agnellino, lo portò in cucina e gli legò le zampette, mentre
quello sopportava tutto con pazienza. Ma quando il cuoco tirò fuori il
suo coltello e lo affilò sulla pietra della soglia per trafiggerlo, vide
un pesciolino che nuotava su e giù davanti allo scolo dell'acquaio e lo
guardava. Era il fratellino: quando aveva visto il cuoco che portava via
l'agnellino, l'aveva accompagnato nuotando nello stagno fino a casa.
Allora l'agnellino gridò:

"Oh fratellino nell'acqua profonda
ignori la pena che il cuor mi circonda!
La lama del cuoco è già affilata:
presto da essa verrò trapassata!"

Il pesciolino rispose:

"Oh sorellina in alto, lassù, ignori la pena
che soffro quaggiù nell'acqua fonda
che mi circonda."

Quando il cuoco udì che l'agnellino sapeva parlare e che rivolgeva al
pesciolino parole così tristi, si spaventò e pensò che non fosse un
agnellino vero, ma che l'avesse stregato la malvagia padrona. Allora
disse: "Sta' tranquillo, non ti ucciderò." Prese un'altra bestia e
la cucinò per gli ospiti, mentre l'agnellino lo portò da una buona
contadina, e le raccontò quel che aveva visto e sentito. Ma la contadina
era proprio la balia della bimba, sospettò subito chi potesse essere
quell'agnellino, e lo portò da una maga. Costei benedisse l'agnellino
e il pesciolino che riacquistarono l'aspetto umano. Poi li condusse
tutt'e due in un gran bosco dove c'era una piccola casetta; e là essi
vissero felici e contenti.
