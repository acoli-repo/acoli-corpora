# author: Gebrüder Grimm
# source: tbc
# url: https://www.grimmstories.com/it//grimm_fiabe/il_povero_garzone_e_la_gattina
# note: copyright of translation tbc

## Il povero garzone e la gattina 

Tre garzoni servivano in un mulino dove viveva un vecchio mugnaio senza
moglie e senza figli. Dopo aver trascorso alcuni anni insieme, un giorno
il mugnaio disse: -Andate, e chi mi porterà a casa il miglior cavallo
avrà il mulino-. Il terzo garzone era un servitorello che gli altri
ritenevano uno sciocco e non volevano che avesse il mulino; del resto
egli stesso non lo desiderava. Partirono tutti e tre insieme e, quando
furono fuori dal villaggio, gli altri due dissero a quello sciocco di
Gianni: -Puoi anche rimanere qui, tanto in vita tua non troverai mai un
cavallo-. Ma Gianni andò lo stesso con loro e, quando fu notte, giunsero
a una grotta dove si coricarono per dormire. I due furbi aspettarono che
Gianni si fosse addormentato, poi uscirono dalla grotta e scapparono
lasciando Gianni da solo, e pensavano di esser stati astuti: sì, ma vi
andrà male! Quando sorse il sole e Gianni si svegliò, si trovò in fondo
a una grotta; si guardò attorno ed esclamò: -Ah, Dio! Dove sono mai!-.
Si alzò, risalì la grotta, andò nel bosco e pensò: "Come farò mai a
trovare un cavallo!." Mentre se ne andava così, assorto nei suoi
pensieri, incontrò una gattina pezzata che disse: -Dove vai, Gianni?-.
-Ah, tu non puoi proprio aiutarmi!- rispose. -So bene quello che vuoi-
disse la gattina -vuoi un bel cavallo. Vieni con me; se mi servirai per
sette anni, te ne darò uno, più bello di quanti tu ne abbia mai visti in
vita tua.- Così la gatta lo condusse nel suo piccolo castello incantato,
dove egli doveva servirla e spaccare la legna tutti i giorni: per questo
gli fu data un'ascia d'argento, cunei e sega d'argento e la mazza era
di rame. E così spaccava la legna e se ne stava in casa, gli davano da
mangiare e da bere, ma non vedeva nessuno all'infuori della gatta
pezzata. Una volta ella gli disse: -Va' a falciare il mio prato e fai
seccare l'erba- e gli diede una falce d'argento e una pietra per
affilarla che era d'oro, e gli ordinò di consegnare tutto per bene.
Gianni andò e fece come gli era stato ordinato; quand'ebbe finito
riportò a casa la falce, la cote e il fieno, domandò se non credeva che
fosse ormai giunto il tempo di dargli il suo compenso. -No- rispose la
gatta -prima devi farmi un'altra cosa: qui c'è della legna d'argento,
un'ascia, una squadra e ciò che occorre, tutto d'argento: costruiscimi
una piccola casetta.- Allora Gianni costruì la casetta, poi disse che
aveva fatto tutto ma non aveva ancora il cavallo. I sette anni erano
trascorsi come se fossero stati sei mesi. La gatta gli chiese se voleva
vedere i suoi cavalli. -Sì- rispose Gianni. Allora aprì la casetta e
come dischiuse la porta, ecco là dodici cavalli dall'aspetto superbo.
Erano lustri come specchi e il cuore del giovane gli balzò in petto
dalla gioia. Poi la gatta gli diede da mangiare e da bere e disse: -Va'
pure a casa, il cavallo per adesso non te lo do; fra tre giorni vengo io
a portartelo-. Così Gianni andò a casa ed ella gli mostrò la strada per
il mulino. Ma la gatta non gli aveva dato neppure un vestito nuovo, ed
egli dovette tenersi il vecchio camiciotto cencioso, che aveva portato
con s‚ e che gli era diventato troppo corto in quei sette anni. Quando
giunse a casa, erano ritornati anche gli altri due garzoni; tutti e due
avevano portato un cavallo, ma uno era cieco e l'altro zoppo. Gli
domandarono: -Gianni, dov'è il tuo cavallo?-. -Arriverà fra tre
giorni.- Si misero a ridere e dissero: -Sì, dove vuoi trovarlo tu un
cavallo, Gianni! Chissà che bella roba!-. Gianni entrò nella stanza, ma
il mugnaio gli disse che non poteva sedersi a tavola: era troppo
cencioso e lacero, c'era da vergognarsi se entrava qualcuno. Così gli
diedero due bocconi di cibo e lo fecero andare fuori a mangiarseli; e la
sera, quando andarono a dormire, gli altri due non vollero dargli un
letto, ed egli finì coll'andare nella stia delle oche e coricarsi su di
un po' di paglia. La mattina dopo, quando si sveglia, sono già
trascorsi i tre giorni, e arriva una carrozza trainata da sei cavalli,
ah, così lucidi che era uno splendore! e un servo ne conduceva un
settimo, per il povero garzone. Ma dalla carrozza scese una splendida
principessa che entrò nel mulino: era la piccola gattina pezzata, che il
povero Gianni aveva servito per sette anni. Domandò al mugnaio dove
fosse il garzone, il servitorello. Il mugnaio rispose: -Non possiamo più
lasciarlo venire al mulino, è troppo cencioso; è nella stia delle oche-.
Allora la principessa disse di andare subito a chiamarlo. Così fecero,
ed egli dovette tenere insieme i brandelli del suo camiciotto per
coprirsi. Allora il servo tirò fuori degli abiti sfarzosi, e dovette
lavarlo e vestirlo; e quando fu in ordine, nessun re poteva sembrare più
bello. Poi la fanciulla volle vedere i cavalli che avevano portato gli
altri due garzoni: uno era cieco e l'altro zoppo. Allora ella ordinò al
servo di portare il settimo cavallo, e quando il mugnaio lo vide, disse
che nel suo cortile non ve n'era mai stato uno simile. -Questo è per il
terzo garzone- diss'ella. -Allora avrà il mulino- disse il mugnaio, ma
la principessa rispose che lì c'era il cavallo e che poteva tenersi
anche il mulino; poi prende il suo fedele Giovanni, lo fa sedere nella
carrozza e se ne va con lui. Vanno nella casetta ch'egli ha costruito
con gli arnesi d'argento: è un grande castello e tutto dentro è fatto
d'oro e d'argento. Là si sposarono, ed egli fu ricco, così ricco che
non gli mancò mai nulla per tutta la vita. Perciò nessuno deve dire che
uno sciocco non può fare fortuna.
