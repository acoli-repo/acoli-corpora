# author: Gebrüder Grimm
# source: tbc
# url: https://www.grimmstories.com/it//grimm_fiabe/i_setti_svevi
# note: copyright of translation tbc

## I sette svevi 

C'erano una volta sette svevi: il primo era il signor Schulz, il
secondo Jackli, il terzo Marli, il quarto Jergli, il quinto Michal, il
sesto Hans, il settimo Veitli; e tutti e sette intendevano girare il
mondo in cerca di avventure e di grandi imprese. Ma per andare sicuri e
ben armati, pensarono bene di farsi fare uno spiedo, uno solo ma ben
forte e lungo. Lo impugnarono tutti e sette insieme: davanti camminava
il più audace e il più forte, e questi doveva essere il signor Schulz,
poi venivano gli altri in fila, e l'ultimo era Veitli. Un giorno di
luglio avevano fatto molta strada, e ne avevano ancora tanta da
percorrere per arrivare al villaggio dove volevano passare la notte,
quando su di un prato, all'ora del tramonto, uno scarabeo gigante o un
calabrone passò in volo dietro un cespuglio, non lontano da loro, e
ronzò minacciosamente. Il signor Schulz si spaventò tanto che per poco
non lasciò cadere lo spiedo e, per la paura, il sudore gli corse per
tutto il corpo. -Ascoltate! Ascoltate!- gridò ai suoi compagni. -Dio
mio, sento un tamburo!- Jackli, che teneva lo spiedo dietro di lui, e
che fiutò non so quale odore, disse: -Sta succedendo senza dubbio
qualcosa, perché‚ sento odore di polvere di miccia!-. A queste parole il
signor Schulz prese la fuga e in men che non si dica saltò una siepe; ma
siccome cadde proprio sui denti di un rastrello rimasto lì dopo la
fienagione, il manico lo colpì in faccia e gli diede una bella botta.
-Povero me! Povero me!- gridò il signor Schulz. -Prendimi prigioniero!
Mi arrendo! Mi arrendo!- Gli altri sei si avvicinarono saltellando e
gridarono uno dopo l'altro: -Se ti arrendi tu, mi arrendo anch'io! Se
ti arrendi tu, mi arrendo anch'io!-. Infine, poiché‚ non c'era nessun
nemico che volesse legarli e portarli via, si accorsero di aver preso un
abbaglio; e perché‚ la storia non si diffondesse, e per non essere
dileggiati e scherniti dalla gente, giurarono di tenere la bocca chiusa,
finché‚ uno di loro non l'avesse aperta. Poi proseguirono il loro
cammino. Ma il secondo pericolo che incontrarono non si può paragonare
al primo.
Qualche giorno dopo, la strada li condusse attraverso un campo incolto;
là c'era una lepre che dormiva al sole, con le orecchie dritte e i
grandi occhi vitrei sbarrati. Alla vista di quella belva terribile si
spaventarono tutti e tennero consiglio su quale fosse la soluzione meno
pericolosa. Infatti se fuggivano c'era da temere che il mostro li
avrebbe rincorsi e ingoiati in un boccone. Così dissero: -Dobbiamo
sostenere una grande e pericolosa battaglia, la fortuna aiuta gli
audaci!-. Impugnarono tutti e sette lo spiedo, il signor Schulz davanti
e Veitli per ultimo. Il signor Schulz voleva tenere fermo lo spiedo, ma
Veitli, in coda, si era fatto ardito, volle attaccare e gridò:-Animo
Svevi, combatter dovete oppure zoppi qui resterete!-Ma Hans seppe
pungerlo sul vivo e disse:-Ah! Diamine! Hai proprio un bel dire, tu, che
sei sempre l'ultimo ad agire!-Michal gridò:-Certo nessun dubbio c'è!
E' proprio il demonio davanti a te!-Poi toccò a Jergli, che disse:-Se
lui non è, fratellastro o madre sarebbe, su ciò nessun dubbio
sussisterebbe!-Marli ebbe una bella idea e disse a Veitli:-Coraggio
Veitli, guidaci tu! Io dietro a tutti resto quaggiù.-Ma Veitli non gli
diede retta e Jackli disse:-Schulz dovrà essere il condottiero, è un
grande onore di cui va fiero!-Allora il signor Schulz si fece coraggio e
disse solennemente:-Orsù con valore si vada a pugnare, ciascuno il
coraggio or deve mostrare!-E tutti insieme si scagliarono sul drago. Il
signor Schulz si fece il segno di croce e invocò Dio in suo aiuto; ma
poiché‚ tutto questo non servì a nulla ed egli si avvicinava sempre di
più al nemico, si mise a gridare, pieno di paura: -Auh! Auh! Auh! Auh!-.
A quell'urlo la lepre si svegliò, si spaventò e corse via. Quando il
signor Schulz la vide abbandonare il campo, gridò, pieno di gioia:-Del
mostro, Veitli, raccontaci un po', di' come in lepre si trasformò.-La
combriccola degli svevi andò in cerca di altre avventure e giunse sulle
rive della Mosella, un fiume muscoso, calmo e profondo; non vi sono
molti ponti che lo attraversano, e spesso bisogna farsi traghettare con
una barca. Poiché‚ i sette svevi non lo sapevano, chiamarono un uomo che
lavorava al di là del fiume e gli domandarono come si potesse passare
dall'altra parte. A causa della distanza, e anche per via del loro
dialetto, l'uomo non capì che cosa volessero e domandò nel suo
trevirese: -"Wat? Wat?"- (Cosa? cosa?). Il signor Schulz capì:
-"Wade, wade"- (Guada, guada); e, siccome era il primo, si avviò per
entrare nella Mosella. Non tardò molto a sprofondare nella melma e le
onde lo travolsero; ma il vento portò il suo cappello sull'altra riva,
e una rana vi si fermò vicina e gracidò: -Cra, cra, cra-. Gli altri sei,
dall'altra parte l'udirono e dissero: -Il nostro compagno, il signor
Schulz, ci chiama; se lui ha potuto passare a guado, perché‚ non farlo
anche noi?-. Allora tutti quanti, lesti, saltarono in acqua e
affogarono, e fu così che una rana ne uccise sei, e della combriccola
sveva nessuno fece ritorno.
