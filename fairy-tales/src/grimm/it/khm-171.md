# author: Gebrüder Grimm
# source: tbc
# url: https://www.grimmstories.com/it//grimm_fiabe/come_dividere_gioie_e_dolori
# note: copyright of translation tbc

## Come dividere gioie e dolori 

C'era una volta un sarto, che era un uomo litigioso; mentre sua moglie,
era buona, laboriosa e pia, ma non riusciva mai a contentarlo. Qualunque
cosa facesse, egli non era soddisfatto, brontolava, strepitava, la
sgridava e la picchiava. Quando i giudici lo vennero a sapere, lo
citarono e lo fecero mettere in prigione, perché si correggesse. Egli
stette per un po' a Rane acqua, poi fu rimesso in libertà, ma dovette
giurare di non batter piu sua moglie, e di vivere in pace con lei,
dividendo gioie e dolori, come s'addice a due coniugi. Per qualche
tempo tutto ando bene, ma poi egli riprese la sua vecchia usanza e tornò
brontolone e litigioso. E siccome non poteva batterla, cercò di prender
sua moglie per i capelli e di strapparglieli. La donna gli sfuggì e
scappò in cortile, ma egli la rincorse con il metro e le forbici, e
glieli tirò dietro, con tutto quel che gli veniva sottomano. Quando la
colpiva, si metteva a ridere, e quando falliva il colpo, smaniava e
strepitava. Continuò così, finché i vicini accorsero ad aiutar la donna.
Il sarto fu di nuovo chiamato davanti ai giudici, che gli ricordarono la
sua promessa. "Cari signori," riprese, "ho mantenuto quel che ho
giurato: non l'ho picchiata, ma ho diviso con lei gioie e dolori." -
"Com'è possibile," disse il giudice, "se di nuovo si lagna tanto di
voi?" - "Non l'ho picchiata: volevo soltanto pettinarle i capelli con
la mano, perché aveva un'aria così buffa; ma lei mi è sfuggita e mi ha
piantato lì per cattiveria. Allora l'ho rincorsa e, perché tornasse al
suo dovere, le ho tirato dietro quel che avevo sottomano, che le
servisse d'avvertimento. E ho anche diviso con lei gioie e dolori:
perché tutte le volte che la colpivo, per me era una gioia e per lei un
dolore; ma quando fallivo il colpo, era una gioia per lei, e un dolore
per me." I giudici non si accontentarono di questa risposta, ma gli
diedero il meritato castigo.
