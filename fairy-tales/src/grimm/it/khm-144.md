# author: Gebrüder Grimm
# source: tbc
# url: https://www.grimmstories.com/it//grimm_fiabe/asinello
# note: copyright of translation tbc

## L'asinello 

C'era una volta un re e una regina, che erano ricchi e avevano tutto
quel che desideravano, ma non avevano figli. La regina se ne doleva
giorno e notte e diceva: -Sono come un campo dove non cresce nulla-.
Finalmente Dio la esaudì: quando però il piccolo venne al mondo, non
aveva l'aspetto di un bimbo, ma di un asinello. Quando la madre lo
vide, prese a piangere e a lamentarsi più che mai: avrebbe preferito non
avere figli, piuttosto che avere un asino! E disse che bisognava
buttarlo in acqua perché‚ lo mangiassero i pesci. Ma il re disse: -No,
Dio ce l'ha dato, e sarà mio figlio e il mio erede; dopo la mia morte
salirà al trono e porterà la corona regale-. Così l'asinello fu
allevato, diventò grande e gli crebbero anche le orecchie, belle lunghe
e diritte. Ed era d'indole allegra, saltava, giocava e aveva una
particolare inclinazione per la musica, sicché‚ andò da un famoso
musicista e disse: -Insegnami la tua arte, ch'io possa suonare il liuto
come te-. -Ah, caro principino- rispose il musicista -vi sarà difficile,
le vostre dita non sono proprio fatte per questo, sono troppo grosse;
temo che le corde non reggano.- Ma non vi fu scusa che tenesse,
l'asinello voleva suonare il liuto ad ogni costo, era ostinato e
diligente e finì coll'imparare a suonarlo come il suo maestro. Un
giorno, mentre andava a spasso soprappensiero, giunse a una fonte; vi
guardò dentro e nell'acqua, chiara come uno specchio, vide riflessa la
propria immagine di asinello.
Ne fu così avvilito che se ne andò per il mondo, seguito soltanto da un
compagno fedele. Andarono di qua e di là, finché‚ giunsero in un regno,
governato da un vecchio re, che aveva un'unica figlia, bellissima.
L'asinello disse: -Ci fermeremo qui-. Bussò alla porta e gridò: -Qui
fuori c'è un ospite: aprite che possa entrare-. Ma siccome non
aprirono, si sedette, prese il liuto e si mise a suonarlo dolcemente con
le zampe. Il guardiano fece tanto d'occhi, corse dal re e disse: -Là
fuori, davanti alla porta, c'è un asinello che suona il liuto da
maestro!-. -Fa' entrare il musicista- disse il re. Ma quando
l'asinello entrò, tutti si misero a ridere di quel suonatore di liuto.
Ora l'asinello avrebbe dovuto mangiare con i servi, ma si sdegnò e
disse: -Non sono un volgare animale da stalla, ma un asinello nobile-.
Allora gli dissero: -Se è così, mettiti con i soldati-. -No- rispose
egli -voglio sedere vicino al re.- Il re si mise a ridere e disse
allegramente: -E sia come vuoi, asinello, vieni qui con me-. Poi gli
domandò: -Asinello, ti piace mia figlia?-. L'asinello volse la testa
verso di lei, la guardò, annuì e rispose: -Moltissimo! Non ho mai visto
fanciulla tanto bella-. -Bene, allora siediti anche vicino a lei- disse
il re. -Volentieri!- rispose l'asinello. Sedette al suo fianco, mangiò
e seppe comportarsi gentilmente e con cortesia. Dopo aver trascorso un
certo periodo alla corte del re, la nobile bestiola pensò: "A che giova
tutto ciò? Devi tornare a casa." Chinò tristemente il capo, si presentò
al re e chiese commiato. Ma il re gli voleva bene e disse -Asinello, che
cos'hai? Hai la faccia agra come l'aceto. Ti darò tutto ciò che
desideri. Vuoi dell'oro?-. -No- rispose l'asinello, e scosse il capo.
-Vuoi degli oggetti preziosi, dei gioielli?- -No.- -Vuoi metà del mio
regno?- -Ah no!- -Se solo sapessi cosa ti può render felice! Vuoi la mia
bella figlia in isposa?- -Ah, sì- disse l'asinello, e tornò d'un
tratto allegro e di buon umore, poiché‚ era proprio quel che desiderava.
Così si celebrarono le nozze con gran pompa. La sera, quando lo sposo e
la sposa furono condotti nella loro cameretta, il re volle sapere se
l'asinello si comportava sempre con grazia e a modo, e ordinò a un
servo di nascondersi nella stanza. Quando furono entrati, lo sposo mise
il catenaccio alla porta, si guardò attorno e, credendo di essere solo
con la sposa, buttò via all'improvviso la sua pelle d'asino, e apparve
come un bel giovane di sangue reale. -Vedi dunque chi son'io?- disse.
-E che sono degno di te?- La sposa era felice, lo baciò e gli volle bene
di cuore. Quando si fece mattino, però, egli balzò in piedi, indossò di
nuovo la sua pelle d'asino e nessuno avrebbe mai immaginato chi vi
fosse là sotto. Poco dopo arrivò anche il vecchio re -Ehi!- esclamò
-l'asinello è già sveglio! Ti rende molto triste- disse alla figlia
-non avere per marito un uomo?- -Ah no, caro babbo, l'amo come se fosse
il più bello degli uomini e lo terrò per tutta la mia vita.- Il re si
meravigliò; ma il servo, che si era nascosto nella camera, andò a
rivelargli tutto. Disse il re: -Non ci crederò mai!-. -Vegliate voi
stesso la prossima notte, e lo vedrete con i vostri occhi. E sapete,
Maestà? Portategli via la pelle e gettatela nel fuoco, così sarà
costretto a presentarsi con il suo vero aspetto.- -Il tuo consiglio mi
piace- disse il re; e la sera, mentre dormivano, entrò di soppiatto
nella camera, e, avvicinatosi al letto, vide al chiaro di luna uno
splendido giovane addormentato; e la pelle d'asino giaceva a terra.
Allora egli la portò via e fuori fece accendere un gran fuoco, vi fece
buttare la pelle e rimase là davanti, finché‚ non fu ridotta in cenere.
Ma siccome voleva vedere che cosa avrebbe fatto il derubato, vegliò
tutta la notte, origliando. Quando il giovane si svegliò, alle prime
luci dell'alba, si alzò e voleva indossare la pelle d'asino, ma non
riusciva a trovarla. Allora si spaventò e disse, pieno di tristezza e di
paura: -Ora devo cercare di fuggire-. Ma quando uscì, si trovò davanti
il re, che disse: -Figlio mio, dove vai così di fretta? Resta qui! Sei
così bello, non devi lasciarmi. Voglio darti metà del mio regno, e dopo
la mia morte l'avrai tutto-. -Speriamo che tutto finisca bene com'è
cominciato!- rispose il giovane -Resto con voi.- Allora il vecchio gli
diede la metà del suo regno e l'anno dopo, alla sua morte, il giovane
lo ereditò per intero. Inoltre, alla morte di suo padre, ebbe un altro
regno ancora, e visse ricco e felice.
