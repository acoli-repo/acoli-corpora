# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_fratelli
# note: copyright of translation tbc

## I tre fratelli 

C'era una volta un uomo che aveva tre figli e non possedeva altri beni
che la casa in cui abitava. Ognuno dei figli avrebbe voluto avere la
casa alla sua morte, ma egli li amava tutti allo stesso modo e non
sapeva come fare per non fare torto a nessuno; venderla non voleva
perché‚ era la casa dei suoi padri: altrimenti avrebbe diviso il denaro
fra di loro. Finalmente gli venne un'idea e disse ai figli: -Andate in
giro per il mondo e mettetevi alla prova; ognuno di voi impari un
mestiere e, quando tornerete, chi farà il miglior capolavoro avrà la
casa-. I figli furono d'accordo; e il maggiore volle fare il
maniscalco, il secondo il barbiere e il terzo il maestro di scherma.
Stabilirono quando sarebbero tornati tutti a casa e se ne andarono. Il
caso volle che tutti e tre trovassero ottimi maestri, presso i quali
impararono proprio bene. Il maniscalco doveva ferrare i cavalli del re e
pensava: "Sicuramente avrai la casa." Il barbiere radeva solamente dei
gran signori e pensava anche lui che la casa sarebbe stata sua. Il
maestro di scherma si buscò parecchi colpi, ma stringeva i denti senza
perdersi d'animo, perché‚ pensava: "Se hai paura di un fendente, non
avrai mai la casa." Quando fu trascorso il tempo stabilito, ritornarono
tutti e tre a casa; ma, non sapendo trovare l'occasione più propizia
per dare prova della loro arte, si riunirono e tennero consiglio. Mentre
se ne stavano là seduti, arrivò all'improvviso una lepre di corsa
attraverso il campo. -Ehi!- disse il barbiere -viene giusto a
proposito!- Prese la catinella e il sapone, agitò la schiuma finché‚ la
lepre fu ben vicina, poi di corsa l'insaponò e le fece una barbetta a
punta, senza tagliarla per nulla n‚ torcere un pelo. -Mi piace!- disse
il padre -se gli altri non fanno qualcosa di speciale, la casa è tua.-
Poco dopo, arrivò un signore in carrozza, e il cavallo andava di gran
carriera. -Adesso state a vedere, babbo, che cosa sono capace di fare-
disse il maniscalco; corse dietro alla carrozza, tolse i quattro ferri
al cavallo, mentre continuava a galoppare, e gliene mise quattro nuovi.
-Sei in gamba- disse il padre -sai fare bene il tuo mestiere come tuo
fratello; non so a chi devo dare la casa.- Allora il terzo figlio disse:
-Babbo, lasciate che provi anch'io- e, siccome incominciava a piovere,
sguainò la spada e la brandì menando colpi di traverso sopra la sua
testa, in modo da non prendersi nemmeno una goccia; e quando la pioggia
si fece più fitta e finì con lo scrosciare come se la rovesciassero a
secchiate dal cielo, egli brandì la spada sempre più in fretta e rimase
asciutto come se fosse al coperto. Al vederlo, il padre rimase di stucco
e disse: -Tu hai fatto il miglior capolavoro, la casa è tua-. Gli altri
due fratelli si accontentarono, come avevano promesso; e poiché‚ si
volevano molto bene, rimasero tutti e tre insieme nella casa,
esercitando il loro mestiere; e lo conoscevano così a fondo, abili
com'erano, che guadagnarono molto denaro. Così vissero felici insieme
fino a tarda età e, quando uno di loro si ammalò e morì, gli altri due
ne furono tanto addolorati che si ammalarono e morirono anch'essi.
Allora, poiché‚ erano stati così abili e si erano voluti tanto bene,
furono sepolti insieme nella stessa tomba.
