# author: Gebrüder Grimm
# source: tbc
# url: https://www.grimmstories.com/it//grimm_fiabe/i_setti_corvi
# note: copyright of translation tbc

## I sette corvi 

Un uomo aveva sette figli maschi e neanche una bimba, per quanto la
desiderasse. Finalmente la moglie si trovò a essere di nuovo incinta e
diede alla luce una femmina. Tuttavia, anche se molto bella, ella era
piccola e gracile e tanto debole che dovettero battezzarla subito. Il
padre inviò di fretta uno dei ragazzi alla fonte a prendere l'acqua per
il battesimo, ma anche gli altri sei corsero con lui. E siccome ciascuno
voleva essere il primo a attingere l'acqua, la brocca cadde loro nella
fonte. Allora se ne stettero là confusi, senza sapere cosa fare, e
nessuno osava ritornare a casa. Nel frattempo il padre temeva che la
bimba morisse senza battesimo, e non capiva perché‚ i ragazzi tardassero
tanto. -Sicuramente- diss'egli -si saranno persi dietro a un qualche
gioco!- e siccome continuavano a non venire, adirato, inveì dicendo:
-Vorrei che diventassero tutti corvi!-. Aveva appena pronunciato queste
parole che udì un frullio nell'aria, sopra il suo capo: alzò lo sguardo
e vide sette corvi, neri come il carbone, alzarsi in volo e sparire. I
genitori non poterono più ritrattare la maledizione e, per quanto
fossero tristi per la perdita dei loro sette figli, si consolarono
tuttavia in qualche modo con la loro cara figlioletta che riacquistò ben
presto le forze, facendosi ogni giorno più bella. Per lungo tempo ella
non seppe neppure di avere avuto dei fratelli, perché‚ i genitori si
guardavano dal farne cenno davanti a lei; finché‚ un giorno sentì dire
per caso che sì, era bella, ma in fondo era responsabile della sventura
toccata ai suoi sette fratelli. La fanciulla ne fu molto afflitta, andò
dal padre e dalla madre e domandò se avesse avuto dei fratelli e dove
fossero finiti. I genitori, così, non poterono più nasconderle il
segreto, ma dissero che si trattava della volontà celeste, e che la sua
nascita non era stata che l'innocente pretesto. Ma la fanciulla se lo
rimproverava ogni giorno, ed era fermamente convinta di dover liberare i
suoi fratelli. Non ebbe pace n‚ tregua, finché‚ un giorno partì di
nascosto e se ne andò in giro per il mondo alla ricerca dei suoi
fratelli per liberarli a qualunque costo. Non prese altro con s‚ che un
anellino dei suoi genitori, un tozzo di pane per la fame, una brocchetta
d'acqua per la sete, e una seggiolina per la stanchezza. Cammina
cammina, arrivò ai confini del mondo. Andò al sole, ma era troppo caldo
e spaventoso e divorava i bambini piccoli. Scappò in fretta e andò dalla
luna, ma era troppo fredda e anche lei crudele e cattiva e, quando si
accorse della bambina, disse: -Sento odore, sento odore di carne
umana!-. Ella allora corse via in fretta e andò dalle stelle, ed esse
furono gentili e buone con lei, sedute ciascuna sulla propria
seggiolina. La stella mattutina si alzò, le diede un ossicino di pollo e
disse: -Senza quest'ossicino non puoi aprire il monte di vetro dove
sono i tuoi fratelli-. La fanciulla prese l'ossicino, lo avvolse per
bene in un fazzoletto e camminò finché‚ giunse al monte di vetro. Il
portone era chiuso ed ella volle prendere l'ossicino; aprì il
fazzoletto, ma ecco che era vuoto: aveva perduto il dono delle buone
stelle. Che fare? Voleva salvare i suoi fratelli e non aveva la chiave
per il monte di vetro. La buona sorellina prese allora un coltello, si
tagliò il dito mignolo, lo mise nella serratura e aprì facilmente la
porta. Appena fu entrata le andò incontro un nano che disse: -Bimba mia,
che cerchi?-. -Cerco i miei fratelli, i sette corvi- rispose ella. Il
nano disse: -I signori corvi non sono in casa, ma se vuoi aspettare
finché‚ tornano, entra pure-. Poi il nano portò la cena dei sette corvi
su sette piattini e in sette bicchierini, ed ella mangiò una briciola da
ciascun piattino e bevve un piccolo sorso da ciascun bicchierino;
nell'ultimo invece lasciò cadere l'anello che aveva portato con s‚.
D'un tratto udì un frullo e nell'aria passò come un soffio di vento, e
il nano disse: -I signori corvi tornano a casa!-. Essi entrarono,
volevano bere e mangiare e cercarono i loro piattini e i loro
bicchierini. Allora, uno dopo l'altro, dissero: -Chi ha mangiato dal
mio piattino? Chi ha bevuto dal mio bicchierino? E' stata una bocca
umana!-. E quando il settimo giunse al fondo del bicchiere, l'anellino
gli rotolò giù. Guardandolo si accorse che era un anello dei genitori e
disse: -Volesse Iddio che la nostra sorellina fosse qua! Saremmo
liberati-. Udite queste parole, la fanciulla, che stava a sentire dietro
la porta, si fece avanti, e tutti i corvi riacquistarono figura umana.
Si abbracciarono, si baciarono e ritornarono felicemente a casa.
