# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_omini_del_bosco
# note: copyright of translation tbc

## I tre omini del bosco 

C'era una volta un uomo a cui morì la moglie e una donna a cui morì il
marito; l'uomo aveva una figlia e la donna pure. Le due ragazze erano
amiche e andando a spasso insieme si recarono un giorno, a casa della
donna.

Ella disse alla figlia dell'uomo: "Ascolta, di' a tuo padre che
vorrei sposarlo; poi ogni mattina ti laverai nel latte e berrai vino;
mia figlia invece si laverà nell'acqua e berrà acqua." La fanciulla
andò a casa e raccontò al padre ciò che la donna le aveva detto. L'uomo
disse: "Che cosa devo fare? Sposarsi è una gioia e un tormento
insieme!" Infine si tolse lo stivale e disse: "Prendi questo stivale
che ha un buco nella suola; vai in solaio, appendilo al chiodo grosso e
versaci dentro dell'acqua. Se tiene, prenderò di nuovo moglie; ma se
l'acqua cola, non la prenderò." La fanciulla fece come le era stato
ordinato; ma l'acqua restrinse il buco e lo stivale si riempì fino
all'orlo. Allora riferì al padre com'era andata; egli stesso salì in
solaio e quando vide che era proprio vero andò dalla vedova, la chiese
in sposa, e furono celebrate le nozze.

La mattina dopo, quando le due fanciulle si alzarono, davanti alla
figlia dell'uomo c'era latte per lavarsi e vino da bere mentre davanti
alla figlia della donna c'era acqua per lavarsi e acqua da bere. La
seconda mattina c'era acqua per lavarsi e acqua da bere sia davanti
all'una sia davanti all'altra. E la terza mattina c'era acqua per
lavarsi e acqua da bere davanti alla figlia dell'uomo, e latte per
lavarsi e vino da bere davanti alla figlia della donna; e così fu
sempre. La donna si accanì contro la figliastra e non sapeva cosa
inventare per farla stare ogni giorno peggio. Era anche invidiosa,
perché‚ la figliastra era bella e amabile, mentre la figlia vera era
brutta e antipatica.

Una volta, d'inverno, che c'era un gelo da spaccare le pietre e il
monte e la valle erano coperti di neve, la donna fece un vestito di
carta, chiamò la figliastra e disse: "Su, mettiti questo vestito va'
nel bosco e raccoglimi un cestino di fragole: ne ho voglia." - "Buon
Dio," disse la fanciulla, "d'inverno non crescono le fragole, la
terra è gelata e la neve ha coperto tutto. E come posso andare con
l'abito di carta? Fuori fa così freddo che gela il fiato, il vento lo
attraverserà e le spine me lo strapperanno di dosso." - "Vuoi anche
contraddirmi?" disse la matrigna. "Vattene e non farti vedere se non
hai riempito il cestino di fragole." Poi le diede anche un pezzetto di
pane duro e disse: "Così hai da mangiare per tutto il giorno." E
pensava: Fuori gelerà e morirà di fame: non mi comparirà mai più davanti
agli occhi.

La fanciulla obbedì, indossò il vestito di carta e uscì col cestino. Da
ogni parte non c'era che neve e neanche un filo di verde. Quando giunse
nel bosco, vide una piccola casetta dalla quale sbirciavano tre nani. La
fanciulla diede loro il buongiorno e bussò alla porta.

Essi gridarono: "Avanti!" ed ella entrò nella stanza e si sedette
sulla panca accanto alla stufa; voleva scaldarsi e mangiare la sua
colazione. I nani dissero: "Danne un po' anche a noi." -
"Volentieri," ella disse; divise in due il suo pezzetto di pane e ne
diede loro metà. Essi domandarono: "Che cosa cerchi nel bosco
d'inverno, con quel vestitino leggero?" - "Ah," rispose ella, "devo
riempire un cestino di fragole, e non posso tornare a casa se non le
trovo." Quando ebbe mangiato il suo pane, essi le diedero una scopa e
dissero: "Spazza via la neve davanti alla porta, dietro casa." Ma come
fu uscita, i tre omini dissero fra loro: "Che cosa dobbiamo regalarle,
poiché‚ è così gentile e buona e ha diviso il suo pane con noi?"

Allora disse il primo: "Che diventi più bella ogni giorno."

Disse il secondo: "Che le cadano di bocca monete d'oro a ogni parola
che dice."

Il terzo disse: "Che venga un re e la sposi."

La fanciulla, con la scopa dei nani, spazzò via la neve dietro alla
piccola casetta, e là sotto era tutto rosso di belle fragole mature.
Allora, con gran gioia, si affrettò a riempire il cestino, ringraziò gli
omini, prese congedo da loro e corse a casa a portare le fragole alla
matrigna.

Quando entrò e disse: "Buona sera!" subito le cadde di bocca una
moneta d'oro. Poi raccontò quel che le era accaduto nel bosco, e a ogni
parola che diceva le uscivano di bocca le monete d'oro, cosicché‚ ben
presto l'intera casa ne fu piena. Ma la sorellastra divenne invidiosa e
insistette a lungo con la madre perché‚ la mandasse nel bosco. Questa
però non voleva e disse: "No, mia cara piccina, è troppo freddo,
potresti gelare." Ma dato che la figlia continuava ad insistere e non
la lasciava in pace, finì col cedere, ma prima le cucì un magnifico
giubbetto di pelliccia, glielo fece indossare e le diede pane, burro e
focaccia da mangiare per la strada. La fanciulla giunse nel bosco
proprio dove si trovava la casetta.

Anche questa volta i tre nanetti sbirciavano fuori, ma lei non li salutò
ed entrò nella stanza senza indugio, sedette vicino alla stufa e
incominciò a mangiare il suo pane imburrato e la sua focaccia. "Daccene
un po'," esclamarono i nani, ma ella rispose: "Non basta neanche a
me, come potrei darne ad altri?"

Quando ebbe finito di mangiare, essi dissero: "Eccoti una scopa, spazza
davanti alla porta dietro casa." - "Sì, spazzate voi," rispose, "non
sono mica la vostra serva!" Quando vide che non volevano regalarle
nulla, prese la porta. Allora gli omini dissero fra loro: "Che cosa
dobbiamo regalarle, poiché‚ è così scortese e ha un cuore cattivo e
invidioso, senza carità?"

Il primo disse: "Che diventi ogni giorno più brutta."

Il secondo disse: "Che le esca di bocca un rospo a ogni parola che
dice."

Il terzo disse: "Che muoia di mala morte."

La ragazza fuori cercò le fragole ma, non avendone trovata neanche una,
andò a casa stizzita. E quando aprì la bocca per raccontare a sua madre
quel che le era successo nel bosco, a ogni parola le saltava fuori un
rospo, cosicché‚ tutti avevano ribrezzo di lei. Allora la matrigna si
adirò ancora di più e pensava soltanto a tormentare la figlia del
marito, che tuttavia ogni giorno diventava più bella. Infine prese un
paiolo, lo mise sul fuoco e vi fece bollire del filo. Quando fu bollito
lo diede alla povera ragazza insieme a una scure, perché‚ andasse sul
fiume gelato, aprisse un buco nel ghiaccio e vi immergesse il filo.

Ella obbedì, andò e fece un buco nel ghiaccio; e, mentre adoperava la
scure, arrivò una splendida carrozza in cui sedeva il re. Questi si
fermò e chiese: "Bimba mia, cosa fai qui?" - "Sono una povera
fanciulla e bagno il filo." Allora il re si impietosì e vedendo che era
così bella disse: "Vuoi venire con me?" - "Ah sì, di tutto cuore,"
ella rispose; poiché‚ era felice di lasciare la madre e la sorella.

Salì dunque in carrozza e partì con il re, e quando giunsero al castello
si celebrarono le nozze con gran pompa, come gli omini avevano augurato
alla fanciulla. Dopo un anno la giovane regina partorì un bambino e,
quando la matrigna venne a sapere la fortuna che le era toccata, venne
con sua figlia con il pretesto di farle visita. Ma una volta che il re
non era in casa, e non c'era nessun altro, la perfida donna afferrò la
regina per la testa e sua figlia l'afferrò per i piedi, la sollevarono
dal letto e la gettarono dalla finestra nel fiume che scorreva là sotto.
Poi la matrigna fece distendere la brutta figlia nel letto e la coprì
fin sopra la testa. Quando il re fu di ritorno e volle parlare con sua
moglie, la vecchia gridò: "Zitto, zitto, adesso no: è tutta in sudore,
dovete lasciarla riposare per oggi."

Il re non pensò a nulla di malvagio e tornò soltanto la mattina dopo, e
quando parlò con sua moglie ed ella dovette rispondergli, a ogni parola
saltava fuori un rospo, mentre di solito cadeva una moneta d'oro.
Allora egli chiese di che cosa si trattasse, ma la vecchia disse che era
l'effetto di quella gran sudata e che poi tutto sarebbe scomparso.

Ma quella notte lo sguattero vide un'anatra che veniva nuotando lungo
la canaletta di scolo dell'acqua e che disse:

"Che fa a quest'ora il mio Sire?
Veglia o è già andato a dormire?"

E, siccome egli non diede risposta, aggiunse:

"Le mie ospiti che stan facendo?"

Lo sguattero rispose:

"A quest'ora stanno dormendo."

Ha chiesto:

"E il mio bimbo che cosa fa?"

Egli rispose:

"Nel suo lettino dorme di già!"

Allora ella prese le sembianze della regina, allattò il bambino, gli
sprimacciò il lettino, lo coprì e nuotò via lungo lo scolo dell'acqua
con l'aspetto di anatra. Allo stesso modo venne per due notti; la terza
disse allo sguattero: "Vai e di' al re che prenda la spada e, sulla
soglia, la brandisca per tre volte sul mio capo." Lo sguattero corse a
dirlo al re; questi venne con la sua spada e la brandì tre volte sullo
spettro, e alla terza volta gli apparve la sua sposa, viva e sana come
prima.

Il re era felice ma tenne la regina nascosta in una camera fino alla
domenica, giorno in cui il bambino doveva essere battezzato. Dopo il
battesimo, disse: "Che cosa merita una persona che ne toglie un'altra
dal letto e la getta in acqua?" - "Ah," rispose la vecchia, "che sia
messa in una botte foderata di chiodi e fatta rotolare giù per il monte
nell'acqua." Allora il re mandò a prendere una botte siffatta e vi
fece mettere dentro la vecchia e sua figlia; poi ne inchiodarono il
fondo e la fecero ruzzolare giù per il pendio, fin che rotolò nel fiume.
