# author: Gebrüder Grimm
# source: tbc
# url: https://www.grimmstories.com/it//grimm_fiabe/il_prode_piccolo_sarto
# note: copyright of translation tbc

## Il prode piccolo sarto (Sette in un colpo) 

Una mattina d'estate, un piccolo sarto sedeva al suo tavolo, davanti
alla finestra, e cuciva. Giù per la strada veniva una contadina
gridando: -Marmellata buona! Marmellata buona!-. Queste parole suonarono
piacevoli all'orecchio del piccolo sarto; sporse la testolina dalla
finestra e chiamò: -Quassù, brava donna! Qui spaccerete la vostra
merce-. La donna salì e dovette aprire tutta la sua cesta. L'omino
ispezionò bene ogni pentola, e infine comprò soltanto un quarto di
libbra, cosicché‚ la donna se ne andò di pessimo umore e brontolando.
-Che Dio benedica la mia marmellata- disse il piccolo sarto -e mi dia
forza e vigore!- Prese del pane, ne tagliò un pezzo per il lungo e ci
spalmò sopra la marmellata. -Deve avere un buon sapore- disse -ma prima
di morderlo voglio finire il farsetto.- Mise il pane accanto a s‚,
riprese a cucire e dalla gioia faceva punti sempre più lunghi. Nel
frattempo l'odore della marmellata era salito su per la parete fino ad
arrivare a un nugolo di mosche che si precipitarono giù. Ma il piccolo
sarto ogni tanto si voltava a guardare il pane, e così scoprì le
intruse. -Olà- esclamò -chi vi ha invitato?- e le cacciò via. Ma le
mosche, che non capivano la lingua, non si lasciarono respingere e
tornarono ancora più numerose. Il piccolo sarto perse la pazienza, prese
un pezzo di stoffa dalla sua cassetta e: -Aspettate, ve la darò io!- e
giù colpi. Quando la smise e contò, ben sette mosche gli giacevano
davanti morte stecchite. -Sei così bravo?- disse ammirato fra s' e s'.
-Deve saperlo tutta la città.- E in fretta e furia si tagliò una
cintura, la cucì e vi ricamò sopra a grandi lettere: -Sette in un
colpo!-. -macché‚ città!- proseguì -tutto il mondo lo deve sapere!- E il
cuore gli balzava di gioia come un codino d'agnello. Poi si legò la
cintura intorno alla vita e frugò per tutta la casa se non ci fosse
nulla da portarsi via, poiché‚ voleva andarsene per il mondo. Ma in casa
trovò solamente un vecchio formaggio e se lo cacciò in tasca. Davanti
alla porta con un colpo di fortuna acchiappò un uccello che andò a
tenere compagnia al formaggio. Poi prese la strada fra le gambe e salì
su di un'alta montagna, e quando ne ebbe raggiunto la cima ecco là
seduto un gran gigante. -Ehilà, camerata!- disse il piccolo sarto al
gigante -te ne stai qui seduto a guardarti il mondo? Io pure mi sono
incamminato per provare le mie forze. Hai voglia di venire con me?- Il
gigante lo guardò e disse: -Tu, essere miserabile!-. -Proprio!- disse il
piccolo sarto, si sbottonò la giacca e mostrò al gigante la cintura:
-Qui puoi leggere che uomo sono-. Il gigante lesse. -Sette in un colpo!-
pensò che si trattasse di uomini uccisi e incominciò ad avere un po' di
rispetto per il piccolo sarto. Ma prima volle metterlo alla prova: prese
in mano una pietra e la strinse fino a farne gocciolare fuori
dell'acqua. -Adesso fallo tu- disse il gigante -se ne hai la forza.-
-Tutto qui?- disse il piccolo sarto. -Lo so fare anch'io.- Mise la mano
in tasca, tirò fuori il formaggio guasto e lo spremette tanto che ne
sgorgò il succo. -E' ancor meglio, non è vero?- disse. Il gigante non
sapeva che dire, e non poteva credere che quell'omino fosse capace di
tanto. Raccolse allora una pietra e la gettò così in alto che si
stentava a vederla. -Adesso, anatroccolo, fallo anche tu- disse al
piccolo sarto. -Subito- rispose questi. -Il tuo tiro era buono, ma la
pietra ha pure dovuto ricadere a terra; adesso te ne lancerò io una, che
non tornerà.- Mise la mano in tasca, prese l'uccello e lo lanciò in
aria. L'uccello, felice di essere libero, salì e volò via. -Ti piace il
tiro, camerata?- domandò il sarto. -Lanciare, sai lanciare bene- disse
il gigante -ma adesso vediamo se sei capace di portare qualche bel
peso.- Lo condusse a una grossa quercia pesante, che giaceva al suolo
abbattuta, e disse: -La porteremo insieme fuori dal bosco-. -Tu prendi
il tronco in spalla- disse l'omino -io solleverò e porterò i rami e le
fronde; è la parte più pesante.- Il gigante sollevò il tronco e se lo
mise sulle spalle, mentre il sarto si sedette dietro su di un ramo, e il
gigante dovette portare lui e l'intero albero. Il sarto là dietro era
allegrissimo e fischiettava delle canzoncine, come se portare alberi
fosse un gioco da ragazzi. Dopo aver trascinato tutto quel peso per un
tratto di strada, il gigante non ne pot‚ più e disse: -Ascolta, devo
lasciare cadere l'albero-. Il piccolo sarto saltò giù e afferrò
l'albero con entrambe le braccia, come se l'avesse portato, e disse al
gigante: -Sei così grosso e non sai portare un albero!-. Proseguirono
insieme e, passando vicino a un ciliegio, il gigante afferrò la chioma
dell'albero, dov'erano i frutti più maturi, e la diede al sarto,
perché‚ mangiasse anche lui. Ma il piccolo sarto era troppo debole per
resistere alla forza dell'albero e fu scagliato in aria. -Come mai, non
hai la forza di tenere quella bacchettina?- domandò il gigante. Ed egli
rispose: -Credi che sia un gran che per uno che ne ha colpiti sette in
una volta? Sai perché‚ l'ho fatto? Perché‚ qua sotto i cacciatori
sparano nella macchia. Fallo anche tu se ne sei capace-. Il gigante
provò, ma non riuscì a saltare oltre l'albero poiché‚ finiva sempre tra
i rami e vi si impigliava; così anche questa volta il piccolo sarto ebbe
il sopravvento. Il gigante disse: -Vieni nella nostra caverna e pernotta
da noi-. Il piccolo sarto lo seguì di buona voglia. Il gigante gli diede
allora un letto dove poteva riposarsi. Il piccolo sarto però non si
coricò, ma si rannicchiò in un angolo. A mezzanotte il gigante venne con
una sbarra di ferro, con un colpo sfondò il letto e pensò: "Finalmente
è finita con quella cavalletta, così non si farà più vedere." Il giorno
dopo i giganti andarono nel bosco e avevano completamente dimenticato il
piccolo sarto, che credevano morto, quand'eccolo arrivare tutto allegro
e baldanzoso. I giganti, sbigottiti, ebbero paura di essere tutti uccisi
e fuggirono a precipizio. Il piccolo sarto proseguì per la sua strada,
sempre dietro la punta del suo naso, fino a quando giunse nel cortile di
una reggia, e siccome era stanco si sdraiò nell'erba e si addormentò.
Mentre dormiva giunse della gente del re, l'osservarono da ogni parte e
lessero sulla cintura: -Sette in un colpo!-. -Ah- dissero -cosa vorrà
questo gran guerriero, qui, in tempo di pace? Dev'essere certamente un
potente signore.- Avvertirono il re e gli dissero: -In caso di guerra
sarebbe un uomo utile e importante; non dovete lasciarvelo scappare!-.
Al re piacque il consiglio e inviò al piccolo sarto uno dei suoi uomini
che appena egli si fosse svegliato, doveva offrirgli di entrare al suo
servizio. Il sarto accettò e disse: -Sono venuto proprio per questo, per
servire il re- Così fu ricevuto con grandi onori, e gli venne assegnato
un alloggio particolare. Ma i guerrieri gli erano ostili e si auguravano
che andasse all'inferno. -Come andrà a finire?- dicevano fra loro. -Se
attacchiamo lite e lui mena botte, ne cadono sette a ogni colpo.
Noialtri non possiamo fargli fronte!- Si risolsero quindi ad andare
tutti insieme dal re, lo pregarono di congedarli e dissero: -Non siamo
fatti per resistere a un uomo così forte-. Il re era spiacente di dover
perdere tutti i suoi servi a causa di uno solo, se ne sarebbe sbarazzato
volentieri e rimpiangeva il momento in cui l'aveva incontrato. Ma non
osava congedarlo, perché‚ temeva ch'egli l'uccidesse con tutto il suo
popolo e occupasse il trono. Meditò a lungo e alla fine ebbe un'idea:
mandò a dire al piccolo sarto che, siccome egli era un così grande eroe,
voleva fargli una proposta. In un bosco del suo regno c'erano due
giganti che facevano gran danno con rapine, assassinii, incendi; nessuno
poteva avvicinarli anche se armato. Se egli li avesse uccisi, gli
avrebbe dato sua figlia in sposa e metà del regno per dote; inoltre
cento cavalieri l'avrebbero accompagnato per dargli manforte. "Sarebbe
un bel colpo per un uomo come te" pensò il piccolo sarto. "Una bella
principessa e un mezzo regno non sono mica male!" -Oh, sì- rispose -i
giganti li domerò e i cento cavalieri non mi occorrono: chi ne abbatte
sette in un colpo non può temerne due.- Così si mise in cammino e,
quando giunse al limitare della foresta disse ai cavalieri: -Rimanete
fuori, con i giganti me la sbrigherò io- Entrò e guardò di qua e di là.
Finalmente li trovò entrambi che dormivano sotto un albero e russavano
tanto da far oscillare i rami. -Il gioco è fatto!- disse il piccolo
sarto; si riempì le tasche di pietre e salì sull'albero. Poi incominciò
a gettare una pietra dopo l'altra sul petto di uno dei due giganti,
fino a quando questi si svegliò stizzito, urtò il compagno e disse:
-Ehi, perché‚ mi batti?-. -Tu sogni- rispose l'altro -non ti batto
affatto.- Stavano di nuovo per addormentarsi, quando il piccolo sarto
gettò al secondo una pietra sul petto; quello saltò su e disse: -Cosa
hai intenzione di fare, cosa mi getti?-. -Non ti getto proprio nulla-
disse il primo. Litigarono per un po' ma, siccome erano stanchi,
lasciarono stare e chiusero di nuovo gli occhi. Allora il piccolo sarto
ricominciò il suo gioco, scelse la pietra più grossa, e la gettò con
tutte le sue forze sul petto del primo gigante che gridò: -Questo è
troppo!-, saltò su come un pazzo e picchiò il compagno. All'altro non
andò a genio e lo ripagò di ugual moneta; allora si infuriarono tanto
che divelsero gli alberi, e si azzuffarono finché‚ caddero morti. -Meno
male- disse il piccolo sarto -che non hanno divelto l'albero su cui
stavo, sennò avrei fatto un brutto salto!- Scese poi allegro
dall'albero, sfoderò la spada e, in tutta tranquillità, affibbiò loro
qualche bel fendente nel petto, poi andò dai cavalieri. -Là giacciono i
due giganti- disse. -Ho fatto loro la festa, ma ci voleva proprio uno
che ne abbatte sette in un colpo, perché‚, messi alle strette, hanno
ancora divelto degli alberi!- -Siete ferito, per caso?- domandarono i
cavalieri. -Ci vuol pratica- rispose il piccolo sarto -ma non mi hanno
torto un capello.- I cavalieri non volevano credergli e s'inoltrarono
nella foresta: trovarono i giganti immersi nel loro sangue, e intorno
gli alberi divelti. Allora essi si meravigliarono ed ebbero ancora più
paura del piccolo sarto perché‚ non dubitavano che li avrebbe uccisi
tutti qualora gli fossero stati nemici. Ritornarono al castello e
raccontarono tutto al re; poi giunse anche il piccolo sarto e disse:
-Ora voglio la principessa e metà regno-. Ma il re si era pentito della
sua promessa e pensava di nuovo a come togliersi dai piedi l'eroe, al
quale non voleva affatto dare la figlia. Così gli disse che se la voleva
sposare doveva prima catturare un unicorno che correva nella foresta
arrecando danno a uomini e animali. Il piccolo sarto ne fu felice, prese
una cordicella, andò nella foresta e ordinò alla scorta di aspettarlo
fuori poiché‚ voleva catturare da solo l'unicorno. Penetrò poi nella
foresta, e vagò qua e là in cerca dell'unicorno. Ben presto arrivò
l'unicorno e si avventò dritto contro il sarto per infilzarlo. -Piano,
piano!- diss'egli. Si fermò aspettando che l'animale gli fosse ben
vicino, poi saltò rapidamente dietro un albero. L'unicorno correva
tanto veloce che non ebbe il tempo di cambiare direzione, cosicché‚ si
avventò contro l'albero e infisse il corno nel tronco così saldamente
che, pur usando tutta la sua forza, non riuscì a ritrarlo e rimase
imprigionato. Allora il piccolo sarto sbucò da dietro l'albero, gli
mise la cordicella intorno al collo e lo condusse prima dai compagni e
poi dal re, cui rammentò la promessa fattagli. Il re si impaurì, ma
escogitò una nuova astuzia e gli disse che, prima che si tenessero le
nozze, egli doveva catturargli un cinghiale che correva nella foresta; i
cacciatori lo avrebbero aiutato. -Volentieri- disse il piccolo sarto -è
la cosa meno difficile.- Così andò ancora una volta nella foresta
lasciando fuori i cacciatori, ed essi ne furono ben contenti perché‚ il
cinghiale li aveva già accolti spesso in modo da levare la voglia di
dargli la caccia. Quando il cinghiale vide l'omino, gli si avventò
contro con la schiuma alla bocca arrotando i denti, e voleva buttarlo a
terra. Ma il piccolo sarto si trovava accanto a una cappella, vi balzò
dentro e, agilmente, uscì subito dalla finestra. Il cinghiale lo aveva
seguito, ma quando il piccolo sarto balzò fuori corse a chiudere la
porta, e la bestia rimase imprigionata perché‚ non riusciva a saltare
fino alla finestra. Egli chiamò allora i cacciatori affinché‚ vedessero
la preda, e poi si recò dal re e disse: -Ho catturato il cinghiale e,
con esso, anche la principessa-. E' facile immaginare se il re fosse
contento o no della notizia; ma non sapeva più che cosa obiettare,
dovette perciò mantenere la promessa e accordargli la figlia. Almeno
credeva che egli fosse un eroe; se avesse saputo che non si trattava che
di un piccolo sarto, gli avrebbe dato più volentieri una corda. Così le
nozze furono celebrate con gran pompa e poca gioia, e di un sarto si
fece un re. Dopo alcuni giorni, di notte, la giovane regina udì il
piccolo sarto dire, sognando: -Garzone, fammi la giubba e rattoppami i
calzoni, o ti darò il metro sulle orecchie-. Allora capì di dove
sbucasse il suo signor sposo, e, il mattino dopo, si lamentò con il
padre e lo pregò di aiutarla a liberarsi di quell'uomo che non era che
un sarto. Il re la consolò e disse: -La notte prossima, lascia aperta la
tua camera da letto; fuori ci saranno i miei servi e, quando sarà
addormentato, entreranno e lo faranno prigioniero-. La donna ne fu
contenta; ma l'armigero del re aveva sentito tutto e, siccome era
affezionato al giovane signore e gli era fedele, corse da lui e gli
raccontò tutto. Il piccolo sarto disse di buon animo: -Metterò riparo
alla cosa-. La sera andò a letto con la moglie all'ora solita e fece
finta di dormire; ella si alzò, aprì la porta e si rimise a letto.
Allora il piccolo sarto incominciò a gridare con voce squillante:
-Garzone, fammi la giubba e rattoppa i calzoni, o ti darò il metro sulle
orecchie! Ne ho presi sette in un colpo, ho ucciso due giganti,
catturato un unicorno e un cinghiale: e dovrei avere paura di quelli là
fuori, davanti alla camera?-. Quando udirono queste parole, tutti
fuggirono come se fossero stati rincorsi da mille diavoli, e nessuno osò
avvicinarsi al sarto. Così egli era e rimase re per tutta la vita.
