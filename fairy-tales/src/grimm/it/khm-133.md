# author: Gebrüder Grimm
# source: tbc
# url: https://www.grimmstories.com/it//grimm_fiabe/le_scarpe_logorate_dal_ballo
# note: copyright of translation tbc

## Le scarpe logorate dal ballo 

C'era una volta un re che aveva dodici figlie, una più bella
dell'altra. I loro dodici letti erano insieme in una sola stanza, e,
quando andavano a dormire, la porta veniva chiusa con il catenaccio.
Tuttavia, ogni mattino, le loro scarpe erano logore a forza di ballare,
e nessuno sapeva dove andassero e come facessero a uscire. Allora il re
pubblicò un bando: chi fosse riuscito a scoprire dove le principesse
ballavano di notte, ne avrebbe avuta una in isposa, e sarebbe diventato
re dopo la sua morte; ma chi si fosse presentato, e dopo tre giorni e
tre notti non avesse scoperto nulla, ci avrebbe rimesso la vita. Non
passò molto tempo che si presentò un principe; fu bene accolto e la sera
fu condotto in una stanza che si trovava di fronte a quella dove
dormivano le dodici principesse. Là era preparato il suo letto, ed egli
doveva fare bene attenzione a dove andassero a ballare; e perché‚ non
potessero fare nulla di nascosto, o uscire da un'altra parte, la porta
della sala fu lasciata aperta. Ma il principe si addormentò e al
mattino, quando si svegliò, tutt'e dodici erano state a ballare,
perché‚ le scarpe erano là con le suole bucate. La seconda e la terza
notte trascorsero come la prima, e così gli mozzarono la testa. Dopo di
lui ne arrivarono molti altri che tentarono l'impresa, ma ci rimisero
tutti la vita. Ora avvenne che un povero soldato, che era stato ferito e
non poteva più prestar servizio, si trovò sulla strada che menava alla
città dove abitava il re.
Lì incontrò una vecchia che gli chiese dove andasse. -Non lo so bene
neanch'io- rispose il soldato -ma mi piacerebbe diventar re e scoprire
dove le principesse consumino le scarpe.- -Non è poi così difficile-
disse la vecchia -non bere il vino che ti portano la sera, e fingi di
essere profondamente addormentato.- Poi gli diede una mantellina e
disse: -Quando l'avrai addosso, sarai invisibile, e così potrai seguire
furtivamente le dodici fanciulle-. Dopo aver ricevuto questo buon
consiglio, il soldato prese la cosa sul serio; si fece coraggio, andò
dal re e si presentò come pretendente. Fu accolto bene come gli altri, e
gli fecero indossare vesti regali. La sera, quando fu ora di coricarsi,
lo condussero nella sua stanza, e quando stava per andare a letto, la
maggiore delle principesse venne a portargli un bicchiere di vino. Ma
egli si era legato una spugna sotto il mento, vi lasciò colare il vino e
non ne bevve una goccia. Poi si coricò e dopo un po' si mise a russare
come se dormisse profondamente. Le dodici principesse l'udirono, si
misero a ridere e la maggiore disse: -Avrebbe anche potuto risparmiare
la sua vita!-. Poi si alzarono, aprirono armadi, casse e cassoni e ne
tirarono fuori vesti sfarzose; si agghindarono davanti allo specchio, e
saltavano dalla gioia pensando al ballo. Soltanto la più giovane disse:
-Non so, voi siete felici, ma io sento qualcosa di strano: sicuramente
ci succederà una disgrazia-. -Sei un'oca che ha sempre paura di tutto!-
esclamò la maggiore. -Hai forse già scordato quanti principi sono stati
qui inutilmente? Al soldato non avrei neanche avuto bisogno di dare
qualcosa per dormire: tanto non si sarebbe svegliato comunque.- Quando
furono tutte pronte dettero un'occhiata al soldato, ma egli non si era
mosso, ed esse credettero di essere proprio al sicuro. Allora la
maggiore si avvicinò al suo letto e vi picchiò sopra: subito il letto
sprofondò e si aprì una botola. Il soldato le vide scendere l'una dopo
l'altra, e la maggiore in testa. Non c'era tempo da perdere: si alzò,
mise la mantellina, e discese anch'egli, dietro alla minore. A metà
scala, le pestò un poco la veste, ed ella si spaventò e gridò: -C'è
qualcosa che non va: mi trattengono per la veste!-. -Non esser così
sciocca- disse la maggiore -ti sei impigliata a un uncino.- Scesero fino
in fondo e, quando furono là sotto, si trovarono in uno splendido viale,
dove tutte le foglie erano d'argento, luccicavano e sfavillavano. Il
soldato pensò: "Devi procurarti una prova." E spezzò un ramo; allora
si udì un grande boato provenire dall'albero. La più giovane tornò a
gridare: -C'è qualcosa che non va: avete udito il rumore? Non era
ancora mai successo!-. La maggiore rispose: -Sono spari in segno di
gioia, perché‚ presto avremo liberato i nostri principi-. Poi giunsero
in un viale dove tutte le foglie erano d'oro, e infine in un terzo dove
erano di puro diamante; in ognuno il soldato spezzò un ramo, e ogni
volta si udì un boato che fece trasalire la più giovane delle sorelle;
ma la maggiore continuava a dire che erano spari in segno di allegria.
Poi proseguirono finché‚ arrivarono a un grosso fiume, dove si trovavano
dodici navicelle, e in ognuna c'era un bel principe: avevano aspettato
le dodici principesse, e ciascuno ne prese una con s‚, mentre il soldato
si sedette accanto alla minore. Il principe disse: -Mi sento più forte
che mai, eppure la barca oggi è molto più pesante, e io devo remare con
tutte le mie forze-. -L'unica ragione possibile è il gran caldo-
rispose la più giovane -anch'io sono accaldata!- Sull'altra riva
c'era un bel castello tutto illuminato, dal quale proveniva un'allegra
musica di tamburi e di trombe. Remarono fin laggiù, vi entrarono e ogni
principe danzò con la sua amata. Anche il soldato ballò con loro,
invisibile; e se una teneva in mano un bicchiere di vino, quando lo
portava alla bocca egli lo vuotava; la minore si spaventò anche
stavolta, ma la maggiore la faceva sempre tacere. Ballarono fino alle
tre del mattino, quando le scarpe furono logore, ed essi dovettero
smettere. I principi riaccompagnarono le fanciulle oltre il fiume, e il
soldato questa volta si mise davanti, accanto alla maggiore. Giunte a
riva, esse si accomiatarono dai loro principi e promisero di tornare la
notte seguente. Quando arrivarono alla scala, il soldato corse avanti e
si mise nel suo letto, e quando le dodici principesse giunsero stanche,
camminando a passettini, egli russava di nuovo forte, sicché‚ esse
dissero: -Quanto a lui, possiamo stare tranquille-. Poi si tolsero i bei
vestiti, li portarono via, misero le scarpe logore sotto il letto e si
coricarono. Il mattino dopo, il soldato non volle dire nulla, perché‚
intendeva assistere di nuovo a quella strana faccenda; così andò con
loro anche la seconda e la terza notte. E tutto andò come la prima, e
ogni volta ballarono fino a romper le scarpe. La terza notte, però, egli
si portò via un bicchiere come prova. Quando venne il momento di dare
una risposta, egli prese con s‚ i tre rami e il bicchiere e andò dal re,
mentre le dodici fanciulle se ne stavano dietro la porta ad ascoltare
quel che avrebbe detto. Quando il re domandò: -Dove hanno logorato le
scarpe le mie dodici figlie?- egli rispose: -Ballando con dodici
principi in un castello sotterraneo-. E gli raccontò ogni cosa,
mostrando le prove. Allora il re mandò a chiamare le figlie e domandò se
il soldato avesse detto la verità, ed esse, vedendo che erano state
scoperte e che negare non serviva a nulla, confessarono ogni cosa. Poi
il re domandò quale volesse in moglie. Egli rispose: -Dato che non sono
più giovane, datemi la maggiore-. Così le nozze furono celebrate quello
stesso giorno, e gli fu promesso il regno alla morte del re. I principi
invece furono nuovamente stregati per tanti giorni, quante erano le
notti in cui avevano danzato con le dodici principesse.
