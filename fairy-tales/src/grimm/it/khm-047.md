# author: Gebrüder Grimm
# source: tbc
# url: https://www.grimmstories.com/it//grimm_fiabe/il_ginepro
# note: copyright of translation tbc

## Il ginepro 

Molto tempo fa, saran duemila anni, c'era un ricco che aveva una moglie
bella e pia; si volevano molto bene, ma non avevano bambini. Essi li
desideravano tanto ma, per quanto la donna pregasse il buon Dio giorno e
notte, i figli non venivano mai. Davanti alla loro casa, in cortile,
c'era un pianta di ginepro. Un giorno, d'inverno, la donna sedeva
sotto il ginepro intenta a sbucciarsi una mela e, sbucciandola, si
tagliò un dito, e il sangue cadde sulla neve. -Ah- disse la donna
sospirando e, tutta mesta, guardava quel sangue -avessi un bambino rosso
come il sangue e bianco come la neve!- Come ebbe pronunciato queste
parole, gioì in cuor suo, come se avesse avuto un presentimento. Andò a
casa e passò una luna e la neve scomparve; dopo due lune la terra tornò
a diventare verde; dopo tre lune spuntarono i fiori; dopo quattro lune
gli alberi del bosco si colmarono di linfa e i rami verdi si intricarono
fitti: gli uccellini cinguettavano da far risuonare tutto il bosco e i
fiori cadevano dagli alberi; passata la quinta luna, la donna se ne
stava sotto il ginepro e l'odore della pianta era così dolce che il
cuore le scoppiava di gioia, ed ella cadde in ginocchio per la grande
felicità; dopo la sesta luna i frutti ingrossarono, ed ella si chetò;
alla settima luna colse alcune bacche del ginepro e le mangiò avidamente
e si fece triste e si ammalò; passò l'ottava luna, ed ella chiamò suo
marito e disse piangendo: -Se dovessi morire, seppelliscimi sotto il
ginepro-. Poi si consolò e tornò a rallegrarsi, fino a quando, trascorsa
la nona luna, le nacque un bambino, bianco come la neve e rosso come il
sangue, e quando ella lo vide, la sua gioia fu così grande che morì.
Allora il marito la seppellì sotto il ginepro e pianse amaramente; dopo
qualche tempo incominciò a calmarsi, pianse ancora un po', poi di smise
di disperarsi e, dopo un'altro po', riprese moglie. Dalla seconda
moglie ebbe una figlia, mentre dalla prima aveva avuto un maschietto,
rosso come il sangue e bianco come la neve. Quando la donna guardava la
figlia, le voleva tanto bene; ma quando guardava il bambino, si sentiva
trafiggere il cuore e le sembrava che egli la ostacolasse in ogni cosa.
Pensava sempre a come fare avere a sua figlia tutta l'eredità; ispirata
dal maligno si mise a odiare il ragazzo, e lo cacciava da un angolo
all'altro, e lo picchiava, sicché‚ il povero bambino aveva sempre tanta
paura; quando usciva di scuola non aveva più pace. Una volta la donna
era salita in camera; poco dopo vi giunse anche la figlioletta e disse:
-Mamma, dammi una mela-. -Sì, bimba mia- disse la donna e tirò fuori dal
cassone una bella mela. Il cassone aveva un gran coperchio, pesante, con
una serratura di ferro grossa e tagliente. -Mamma- disse la bimba -anche
mio fratello potrà averne una?- La donna si indispettì, ma disse: -Sì,
quando torna da scuola-. E, quando lo vide arrivare dalla finestra, come
se fosse posseduta dal maligno, strappò la mela a sua figlia e disse:
-Non devi averla prima di tuo fratello-. Poi gettò la mela nel cassone e
lo richiuse. Quando il bimbo entrò, invasata dal diavolo, gli disse
simulando dolcezza: -Figlio mio, vuoi anche tu una mela?- e lo guardò
con il volto sconvolto. -Mamma- disse il bambino -hai una faccia che fa
spavento! Sì, dammi una mela!- Le parve di dovergli fare animo. -Vieni
con me- disse, e sollevò il coperchio -prenditi una mela.- E quando il
bimbo si chinò, il diavolo la consigliò e, paff!, ella chiuse il
coperchio sbattendolo, sicché‚ la testa schizzò via e andò a cadere fra
le mele rosse. Allora ella fu presa dalla paura e pensò: "Potessi
allontanarlo da me!." Andò di sopra nella sua camera e prese dal primo
cassetto del suo comò un fazzoletto bianco, appoggiò nuovamente la testa
sul collo e lo fasciò con il fazzoletto, in modo che non si vedesse
niente; mise a sedere il bambino davanti alla porta con la mela in mano.
Poco dopo Marilena andò in cucina da sua madre che se ne stava davanti
al focolare a rimestare una pentola d'acqua calda. -Mamma- disse
Marilena -mio fratello è seduto davanti alla porta ed è tutto bianco e
ha in mano una mela; gli ho chiesto se me la dava, ma non mi ha dato
risposta; allora mi sono spaventata.- -Vacci ancora- disse la madre -e
se non ti risponde di nuovo, dagli una sberla!- Allora Marilena andò e
gli disse: -Fratello, dammi la mela!- ma questi continuava a tacere ed
ella gli diede uno scapaccione, e la testa ruzzolò per terra. Atterrita,
si mise a piangere e a singhiozzare, e corse dalla mamma a dirle: -Ah,
mamma! ho staccato la testa a mio fratello!-. E piangeva e piangeva e
non voleva darsi pace. -Marilena- disse la madre -cos'hai fatto! Ma
chetati che nessuno se ne accorga, tanto non si può farci niente: lo
cucineremo in salsa agra.- La madre prese il bambino e lo fece a pezzi,
lo mise in pentola e lo fece cuocere nell'aceto. Ma intanto Marilena se
ne stava lì vicino e piangeva e piangeva e le lacrime finivano tutte
nella pentola e non c'era bisogno di sale. Quando il padre tornò a
casa, si sedette a tavola e disse: -Dov'è mio figlio?-. In quel mentre
la madre portò un piatto grande grande, pieno di carne in salsa agra, e
Marilena piangeva da non poterne più. Allora il padre ripeté‚: -Dov'è
mio figlio?-. -Ah- disse la madre -se n'è andato in campagna, dal
prozio; vuol fermarsi un po' là.- -Che ci va a fare? E senza neanche
salutarmi!- -Be' aveva voglia di andarci e mi ha chiesto se poteva
fermarsi sei settimane. Starà bene là.- -Ah- disse l'uomo -mi dispiace
proprio! Non è giusto, avrebbe dovuto dirmi almeno addio!- Detto questo,
incominciò a mangiare e disse: -Marilena, perché‚ piangi? Tuo fratello
ritornerà-. -Ah, moglie- aggiunse poi -che roba buona è mai questa,
dammene ancora!- E più ne mangiava, più ne voleva e diceva: -Datemene
ancora, e voi non mangiatene: è come se fosse roba mia-. E mangiava e
mangiava buttando tutte le ossa sotto la tavola, finché‚ ebbe finito.
Marilena intanto andò a prendere il suo più bel fazzoletto di seta
dall'ultimo cassetto del suo comò, raccolse tutte le ossa e gli
ossicini che erano sotto la tavola, li depose nel fazzoletto di seta e
li portò fuori, piangendo calde lacrime. Li mise nell'erba verde sotto
il ginepro, e come l'ebbe fatto si sentì meglio e non pianse più.
Allora il ginepro incominciò a muoversi, i rami si scostavano e poi si
riunivano di nuovo, come quando uno è contento e fa così con le mani.
Poi dalla pianta uscì una nube e sembrava che nella nube ardesse un
fuoco, e dal fuoco volò fuori un bell'uccello che cantava
meravigliosamente e si alzò a volo nell'aria; e quando se ne fu andato,
il ginepro tornò come prima e il fazzoletto con le ossa era scomparso. E
Marilena era felice e contenta, proprio come se il fratello fosse ancora
vivo. Se ne tornò a casa tutta allegra, si mise a tavola e mangiò.
L'uccello intanto era volato via, si era posato sulla casa di un
orefice e si era messo a cantare:-La mia mamma mi ha ammazzato e mio
padre mi ha mangiato. Marilena, la mia sorella, l'ossa ha legato con la
cordicella; una corda di seta ha usato, e sotto il ginepro ha tutto
celato. Cip! Cip! Che bell'uccello ha qui cantato!-L'orefice era nella
sua bottega e stava lavorando una catena d'oro quando udì l'uccello
cantare sul suo tetto, e trovò quel canto bellissimo. Si alzò per uscire
e perse una pantofola, ma volle andare lo stesso in mezzo alla strada,
anche se aveva una pantofola e una calza. Aveva indosso il suo grembiule
di cuoio e in una mano teneva la catena d'oro, nell'altra le tenaglie;
e il sole splendeva illuminando tutta la strada. Si fermò a guardare
l'uccello. -Uccello- disse -come canti bene! Cantami ancora una volta
la tua canzone.- -No- rispose l'uccello -non canto due volte senza una
ricompensa: se mi dai la catena d'oro te la canterò di nuovo.-
-Eccotela- disse l'orefice -e ora canta ancora!- Allora l'uccello
discese a prendere la catena d'oro, la prese con la zampa destra, si
posò davanti all'orefice e cantò:-La mia mamma mi ha ammazzato e mio
padre mi ha mangiato. Marilena, la mia sorella, l'ossa ha legato con la
cordicella; una corda di seta ha usato, e sotto il ginepro ha tutto
celato. Cip! Cip! Che bell'uccello ha qui cantato!-Poi l'uccello volò
alla casa di un calzolaio, si posò sul tetto e cantò:-La mia mamma mi ha
ammazzato e mio padre mi ha mangiato. Marilena, la mia sorella, l'ossa
ha legato con la cordicella; una corda di seta ha usato, e sotto il
ginepro ha tutto celato. Cip! Cip! Che bell'uccello ha qui cantato!-Il
calzolaio l'udì e corse davanti alla porta in maniche di camicia.
Guardò sul tetto e dovette ripararsi gli occhi con la mano perché‚ il
sole non lo abbagliasse. -Uccello- disse -come canti bene!- E chiamò
dalla porta: -Moglie, vieni giù, c'è un uccello che canta così bene!-.
Poi chiamò sua figlia, i figli e i garzoni, il servo e la serva e tutti
andarono in strada a vedere l'uccello. Com'era bello! Le sue piume
erano rosse e verdi, e attorno al collo sembrava tutto d'oro, e gli
occhi gli brillavano come fossero stelle. -Uccello- disse il calzolaio
-cantami ancora una volta la tua canzone.- -No- rispose l'uccello -non
canto due volte senza una ricompensa: devi regalarmi qualcosa.- -Moglie-
disse l'uomo -vai in solaio; sull'asse più alta c'è un paio di scarpe
rosse: portale qui.- La donna andò a prendere le scarpe. -Ecco qua,
uccello- disse l'uomo -ora cantami di nuovo la tua canzone.- L'uccello
scese a prendere le scarpe con la zampa sinistra, poi volò sul tetto e
cantò:-La mia mamma mi ha ammazzato e mio padre mi ha mangiato.
Marilena, la mia sorella, l'ossa ha legato con la cordicella; una corda
di seta ha usato, e sotto il ginepro ha tutto celato. Cip! Cip! Che
bell'uccello ha qui cantato!-Quando ebbe finito di cantare, volò
tenendo la catena nella zampa destra e le scarpe nella sinistra. Volò
lontano fino a un mulino, il mulino girava: clipp clapp, clipp clapp,
clipp clapp. E nel mulino c'erano venti garzoni che battevano una
macina con il martello: tic tac, tic tac, tic tac. E il mulino girava:
clipp clapp, clipp clapp, clipp clapp. Allora l'uccello volò su di un
tiglio davanti al mulino e cantò:-La mia mamma mi ha ammazzato-e uno
smise di lavorare-e mio padre mi ha mangiato. - Altri due smisero di
lavorare e ascoltarono - Marilena, la mia sorella,-altri quattro smisero
di lavorare - l'ossa ha legato con la cordicella; una corda di seta ha
usato,-solo otto battevano ancora-e sotto il ginepro-ancora cinque - ha
tutto celato. - ancora uno - Cip! Cip! Che bell'uccello ha qui
cantato!-Allora anche l'ultimo smise di lavorare e pot‚ ancora sentire
la fine. -Uccello- disse quest'ultimo -come canti bene! Lascia che
senta pure io, canta di nuovo.- -No- rispose l'uccello -non canto due
volte senza una ricompensa: se mi dai la macina canterò di nuovo.- -Sì-
disse l'uomo -se solo fosse mia te la darei.- -Sì- dissero gli altri
-se canta di nuovo l'avrà.- Allora l'uccello scese e i mugnai, tutti e
venti, con l'aiuto di una leva sollevarono la macina: Oh! oh, op! Oh,
oh, op! Oh, oh, op! L'uccello vi introdusse il capo e la mise come un
collare; poi tornò sull'albero e cantò:-La mia mamma mi ha ammazzato e
mio padre mi ha mangiato. Marilena, la mia sorella, l'ossa ha legato
con la cordicella; una corda di seta ha usato, e sotto il ginepro ha
tutto celato. Cip! Cip! Che bell'uccello ha qui cantato!-Quand'ebbe
finito di cantare, distese le ali e aveva nella zampa destra la catena,
nella sinistra le scarpe e la macina intorno al collo; e volò via verso
la casa di suo padre. Nella stanza il padre, la madre e Marilena erano a
tavola, e il padre disse: -Ah, che gioia, mi sento felice!-. -No- disse
la madre -io ho paura, come quando sta per arrivare un gran temporale.-
Marilena invece se ne stava seduta e piangeva, piangeva. In quel mentre
arrivò l'uccello e, quando si posò sul tetto, -Ah- esclamò il padre
-sono tanto felice, e come splende il sole là fuori! è come se dovessi
rivedere un vecchio amico!-. -No- disse la donna -io ho tanta paura: mi
battono i denti ed è come se avessi del fuoco nelle vene!- E si strappò
il corpetto e tutto il resto. E Marilena se ne stava seduta in un angolo
a piangere, tenendo il grembiule davanti agli occhi, e lo bagnava di
lacrime. Allora l'uccello si posò sul ginepro e cantò:-La mia mamma mi
ha ammazzato-La donna si tappò le orecchie e chiuse gli occhi per non
vedere e non sentire, ma le orecchie le rintronavano come se vi
rumoreggiasse la tempesta e gli occhi le bruciavano come folgorati da
lampi. -e mio padre mi ha mangiato.--Ah, mamma!- esclamò l'uomo -c'è
fuori un bell'uccello che canta tanto bene! e il sole è così caldo! e
par di sentire odor di cinnamomo.--Marilena, la mia sorella,-Allora
Marilena mise la testa sulle ginocchia e si mise a piangere a dirotto,
ma l'uomo disse: -Vado fuori, devo vedere l'uccello da vicino-. -Ah,
non andare!- disse la donna -a me pare che tremi tutta la casa e che sia
in fiamme.- Ma l'uomo uscì a guardare l'uccello. -l'ossa ha legato
con la cordicella; una corda di seta ha usato, e sotto il ginepro ha
tutto celato. Cip! Cip! Che bell'uccello ha qui cantato.-Terminato il
canto, l'uccello lasciò andare la catena d'oro proprio intorno al
collo dell'uomo, e gli stava a pennello. Allora l'uomo rientrò e
disse: -Vedessi che bell'uccello! mi ha regalato una catena d'oro ed è
così bello!-. Ma la donna aveva una gran paura e cadde a terra lunga
distesa e la cuffia le cadde dalla testa. E l'uccello cantò di
nuovo:-La mia mamma mi ha ammazzato--Ah, potessi sprofondare sotto
terra, da non doverlo sentire.--e mio padre mi ha mangiato-La donna
stramazzò a terra, come morta-Marilena, la mia sorella,--Ah- disse
Marilena -voglio uscire anch'io; chissà se l'uccello regala qualcosa
anche a me!- E uscì-l'ossa ha legato con la cordicella, una corda di
seta ha usato,-E l'uccello le gettò le scarpe. -e sotto il ginepro ha
tutto celato Cip! Cip! Che bell'uccello ha qui cantato.-Allora Marilena
si sentì felice e piena di gioia. Infilò le scarpette rosse, si mise a
danzare e corse in casa. -Ah- disse -ero così triste quando sono uscita,
e adesso sono così allegra! Che uccello magnifico! mi ha regalato un
paio di scarpette rosse.- -No.- disse la donna, saltò in piedi e i
capelli le si rizzarono sulla testa come fiamme -mi sembra che il mondo
stia per crollare; uscirò anch'io: forse starò meglio.- Ma come
oltrepassò la soglia, paff!, l'uccello le buttò la macina sulla testa,
ed essa stramazzò a terra morta. Il padre e Marilena sentirono e corsero
fuori: fumo e alte fiamme si sprigionarono dal suolo e, quando tutto
cessò, ecco il fratellino che prese per mano il padre e Marilena. Tutti
e tre felici entrarono in casa e si misero a tavola a mangiare.
