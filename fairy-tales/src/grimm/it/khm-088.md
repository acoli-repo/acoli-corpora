# author: Gebrüder Grimm
# source: tbc
# url: https://www.grimmstories.com/it//grimm_fiabe/allodola_che_canta_e_saltella
# note: copyright of translation tbc

## L'allodola che canta e saltella 

C'era una volta un uomo che si preparava a partire per un lungo viaggio
e, nel prender commiato dalle sue tre figlie, chiese loro che cosa
avrebbero voluto ricevere in dono. La prima voleva delle perle, la
seconda diamanti, mentre la terza disse: "Caro babbo, desidero
un'allodola che canta e saltella." Il padre disse: "Sì, se riesco a
prenderla l'avrai." Le baciò tutt'e tre e partì. Quando fu tempo di
ritornare a casa, aveva comprato perle e diamanti per le due maggiori,
per la minore invece non era riuscito a trovare l'allodola che canta e
saltella, benché‚ l'avesse cercata ovunque; e ciò gli dispiaceva
perché‚ la figlia più piccola era la sua prediletta.

La strada lo condusse attraverso un bosco in mezzo al quale si trovava
uno splendido castello e, vicino al castello, un albero, sulla cima del
quale egli vide un'allodola che cantava e saltellava. "Ehi, capiti
proprio a proposito!" disse tutto contento, e gridò al servo di
arrampicarsi sull'albero e di catturare l'uccellino. Ma come questi si
avvicinò all'albero, saltò fuori un leone che scosse la criniera e
ruggì da far tremare le foglie degli alberi. "Se qualcuno vuole rubarmi
l'allodola che canta e saltella, io lo divoro!" Allora l'uomo disse:
"Non sapevo che l'uccello ti appartenesse. Posso riscattarmi in
qualche maniera?" - "No" rispose il leone "non vi è nulla che possa
salvarti se non prometti di accordarmi la prima cosa che ti verrà
incontro facendo ritorno a casa; se prometti ti risparmio la vita e ti
regalo pure l'uccello per tua figlia." Ma l'uomo rifiutò e disse:
"Potrebbe trattarsi della mia figlia minore: mi vuole bene più di ogni
altro e mi corre sempre incontro quando ritorno a casa." Il servo ebbe
paura e disse: "Ma potrebbe anche trattarsi di un gatto o di un cane!"
L'uomo si lasciò persuadere e, con il cuore grosso, prese l'allodola
che canta e saltella, facendo al leone la promessa di accordargli ciò
che, a casa, gli fosse venuto incontro per primo.

Quando arrivò a casa, la prima ad andargli incontro fu proprio la sua
amata figlia minore; venne di corsa, lo baciò e lo abbracciò e quando
vide che aveva portato un'allodola che canta e saltella fu ancora più
felice. Ma il padre non poteva rallegrarsi; si mise a piangere e disse:
"Ah, mia diletta bambina, ho pagato caro quest'uccellino! In cambio ho
dovuto prometterti a un feroce leone, e quando ti avrà in suo potere ti
sbranerà e ti divorerà." Le raccontò come erano andate le cose e la
supplicò di non andarci, qualunque cosa accadesse. Ma ella lo consolò e
disse: "Carissimo babbo, dovete mantenere ciò che avete promesso: andrò
dal leone, lo placherò e farò ritorno da voi sana e salva."

Il mattino seguente si fece indicare il cammino, prese congedo e si
addentrò fiduciosa nel bosco. Ma il leone era un principe stregato: di
giorno era un leone, e con lui diventavano leoni tutti i suoi
cortigiani, ma di notte riprendevano il loro aspetto umano. Al suo
arrivo, ella fu accolta gentilmente e fu celebrato il suo matrimonio con
la bestia. Quando venne la notte, il leone divenne un bell'uomo ed essi
vissero insieme felici per un lungo periodo, vegliando la notte e
dormendo durante il giorno.

Un giorno egli andò a dirle: "Domani c'è una festa in casa di tuo
padre, perché‚ si sposa la tua sorella maggiore. Se desideri andarci i
miei leoni ti accompagneranno." Ella rispose di sì poiché‚ desiderava
rivedere il padre; e andò scortata dai leoni. Al suo arrivo la gioia fu
grande, poiché‚ tutti avevano creduto che fosse morta da un pezzo,
sbranata dal leone. Ella invece raccontò che stava molto bene, e rimase
insieme a loro per tutto il tempo delle nozze, poi fece ritorno nel
bosco Quando si sposò anche la seconda figlia, e l'invitarono
nuovamente a nozze, ella disse al leone: "Questa volta non voglio
andare sola, devi venire anche tu!." Ma il leone non voleva e disse che
era troppo pericoloso per lui, perché‚ se fosse stato sfiorato dalla
luce di una candela si sarebbe trasformato in una colomba e avrebbe
dovuto volare con le colombe per sette anni. Ma ella non gli diede pace
dicendo che lo avrebbe protetto e preservato da ogni luce. Così
partirono insieme, portando anche il loro piccino. Ella fece costruire
una stanza dai muri così spessi e massicci che nessuna luce poteva
penetrarvi; là doveva stare il principe quando avrebbero acceso le
fiaccole nuziali. Ma la porta era fatta di legno giovane; si spaccò
producendo una piccola fessura che tuttavia nessuno notò. Le nozze
furono celebrate con gran pompa, ma quando il corteo fece ritorno dalla
chiesa e passò davanti alla stanza con tutte le fiaccole e le candele,
un tenue raggio di luce cadde sul principe e, non appena l'ebbe
sfiorato, egli si trasformò. Quand'ella venne a cercarlo non trovò più
il principe, ma una bianca colomba che le disse: "Per sette anni devo
volare per il mondo: ma ogni sette passi lascerò cadere una rossa goccia
di sangue e una piuma bianca: ti indicheranno il cammino, e se mi segui
puoi liberarmi."

Poi la colomba volò fuori dalla porta ed ella la seguì; ogni sette passi
cadevano una rossa gocciolina di sangue e una piuma bianca, a indicarle
il cammino. Ed ella vagò in giro per il vasto mondo, senza guardarsi
attorno e senza riposarsi mai, e i sette anni erano quasi trascorsi:
allora ella se ne rallegrò, pensando che la liberazione fosse vicina; e
invece era ancora così lontana! Una volta, mentre camminava, le piume e
le goccioline di sangue cessarono di cadere, e quand'ella alzò gli
occhi, la colomba era sparita. E poiché‚ pensò che nessun essere umano
avrebbe potuto aiutarla, salì fino al sole e gli disse: "Tu che splendi
nei crepacci e sulle cime, non hai visto volare una colomba bianca?" -
"No" rispose il sole "non l'ho vista. Ma voglio regalarti una
scatolina: aprila quando ti troverai in difficoltà." Ella ringraziò il
sole e proseguì il suo cammino finché‚ si fece sera e apparve la luna;
allora ella chiese: "Tu splendi tutta la notte per campi e per boschi;
non hai visto volare una colomba bianca?" - "No" rispose la luna
"non l'ho vista. Ma voglio regalarti un uovo: rompilo quando ti
troverai in difficoltà." Ella ringraziò la luna e proseguì il suo
cammino finché‚ soffiò il vento di tramontana; allora ella gli disse:
"Tu soffi fra gli alberi e sotto le foglie, non hai visto volare una
colomba bianca?" - "No" rispose il vento di tramontana "non l'ho
vista, ma chiederò agli altri tre venti, forse loro l'hanno vista."
Vennero il vento di levante e il vento di ponente, ma dissero che non
avevano visto nulla; invece il vento di mezzogiorno così parlò: "Ho
visto io la colomba bianca: è volata fino al mar Rosso dov'è
ridiventata un leone, essendo trascorsi i sette anni. Il leone sta
combattendo con un drago, ma il drago è una principessa stregata."
Allora il vento di tramontana le disse: "Voglio darti un consiglio:
va' fino al mar Rosso, sulla riva destra ci sono delle grosse canne,
contale, taglia l'undicesima e con quella colpisci il drago; allora il
leone potrà vincerlo e tutti e due riacquisteranno la loro figura umana.
Poi guardati attorno e vedrai un grifone in riva al mar Rosso; saltagli
sul dorso con il tuo sposo: l'uccello vi porterà a casa sorvolando il
mare. Eccoti anche una noce: quando sei in mezzo al mare, lasciala
cadere; subito germoglierà e dall'acqua crescerà un grande albero di
noci sul quale il grifone si riposerà; se non potesse riposarsi, non
sarebbe abbastanza forte per portarvi fino all'altra riva. E se ti
dimentichi di lasciar cadere la noce, vi lascerà cadere in mare."

Ella andò e trovò tutto come aveva detto il vento di tramontana. Tagliò
l'undicesima canna e con quella colpì il drago, così il leone lo vinse
ed entrambi riacquistarono il loro aspetto umano. Ma non appena la
principessa, che prima era un drago, fu liberata dall'incanto, prese il
braccio del giovane, salì con lui sul grifone e se lo portò via. E la
povera pellegrina restò là, di nuovo sola. "Andrò fin dove soffia il
vento" disse "e camminerò finché‚ canta il gallo, e lo troverò." Se
ne andò e, cammina cammina, giunse finalmente al castello dove i due
vivevano insieme, e udì che stavano per festeggiare le loro nozze. Ma
ella disse: "Dio mio, aiutami tu!." Prese la scatoletta che le aveva
dato il sole, e dentro c'era un abito che risplendeva proprio come il
sole. Lo tirò fuori, lo indossò e salì al castello e tutta la gente la
guardò meravigliata, compresa la fidanzata. A costei l'abito piacque
tanto che pensò di farne il proprio abito da sposa, e le domandò se per
caso fosse in vendita. "Non con beni o con monete" ella rispose "ma
con carne e sangue l'avrete." La fidanzata le chiese che cosa
intendesse dire, ed ella rispose: "Lasciatemi dormire per una notte
nella stanza in cui dorme lo sposo." La fidanzata non voleva, e
tuttavia avrebbe voluto avere il vestito e infine acconsentì, però il
cameriere dovette dare al principe un sonnifero. Quando fu notte, e il
principe si fu addormentato, la condussero nella stanza. Ella si sedette
accanto al suo letto e disse: "Ti ho seguito per sette anni, sono
andata dal sole, dalla luna e dai quattro venti a chiedere di te; ti ho
aiutato contro il drago: ora vuoi proprio dimenticarmi del tutto?" Ma
il principe dormiva così profondamente che gli parve soltanto di sentire
là fuori il vento sussurrare fra gli abeti. Allo spuntar del giorno,
ella fu ricondotta fuori e dovette consegnare l'abito d'oro. E poiché‚
anche questo non era servito a nulla, si fece triste, andò su di un
prato, si mise a sedere e pianse. E mentre se ne stava là seduta, le
venne in mente l'uovo che le aveva dato la luna: lo ruppe e ne uscì una
chioccia con dodici pulcini tutti d'oro che correvano qua e là
pigolando e poi tornavano a rifugiarsi sotto le ali della madre, sicché‚
al mondo non vi era niente di più bello da vedere. Allora la fanciulla
si alzò li spinse innanzi sul prato, finché‚ la fidanzata non li vide
dalla finestra; e i pulcini le piacquero tanto che subito scese e le
domandò se per caso fossero in vendita. Ed ella rispose: "Non con beni
o con monete, ma con carne e sangue l'avrete! Lasciatemi dormire ancora
una notte nella stanza dove dorme lo sposo." La sposa acconsentì e
voleva ingannarla come la sera precedente. Ma quando il principe andò a
letto, chiese al suo cameriere che cosa era stato quel mormorare e quel
sussurrare nella notte. Allora il cameriere gli raccontò tutto: aveva
dovuto dargli un sonnifero, poiché‚ una povera fanciulla aveva dormito
di nascosto nella stanza; e quella notte doveva dargliene un altro. Il
principe allora disse: "Versa il sonnifero accanto al letto." Durante
la notte ella fu nuovamente introdotta nella stanza e quando incominciò
a raccontare le sue tristi avventure egli riconobbe subito la sua cara
sposa dalla voce; balzò in piedi e disse: "Finalmente sono libero; mi
pareva di vivere in un sogno: la principessa straniera mi ha stregato
perché‚ ti dimenticassi; ma Dio mi ha soccorso in tempo!." Durante la
notte uscirono insieme di nascosto dal castello, poiché‚ temevano il
padre della principessa che era un mago; salirono sul grifone che li
portò al di là del mar Rosso; e quando furono in mezzo al mare ella
lasciò cadere la noce. Subito crebbe un grande albero di noci sul quale
l'uccello pot‚ riposarsi, poi li condusse a casa dove trovarono il loro
figlio che era diventato grande e bello; e da allora in poi vissero
felici fino alla morte.
