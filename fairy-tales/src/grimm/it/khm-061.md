# author: Gebrüder Grimm
# source: tbc
# url: https://www.grimmstories.com/it//grimm_fiabe/il_contadinello
# note: copyright of translation tbc

## Il contadinello 

C'era un villaggio dove tutti i contadini erano ricchi, meno uno che
chiamavano il contadinello. Egli non aveva neanche una mucca e men che
meno denaro per comprarla; e dire che lui e sua moglie avrebbero tanto
desiderato averla! Un giorno egli le disse: "Ascolta, ho una
bell'idea: il nostro compare falegname ci farà un vitello di legno,
verniciato di scuro, che sembri un vitello come gli altri; con il tempo
crescerà e diventerà una mucca." Alla donna piacque l'idea, e il
compare falegname formò e piallò per bene il vitello, lo verniciò come
si conveniva e lo fece con la testa abbassata come se stesse mangiando.

Il mattino dopo, quando condussero le mucche al pascolo, il contadinello
chiamò il pastore e gli disse: "Vedete, ho qui un vitellino, ma è
ancora troppo piccolo e bisogna portarlo." - "Sta bene!" disse il
pastore; lo prese in braccio, lo portò al pascolo e lo lasciò sul prato.
Il vitellino stette sempre fermo come se mangiasse, e il pastore disse:
"Ben presto sarà in grado di correr da solo: guarda come mangia!" La
sera, quando fu ora di ricondurre il branco, disse al vitello: "Se sai
stare qui a rimpinzarti, puoi anche andar con le tue gambe; non ho più
voglia di portarti a casa in braccio." Ma il contadinello se ne stava
sulla porta ad aspettare il suo vitellino; quando vide il pastore
attraversare il villaggio senza il vitellino, gliene chiese notizie. Il
pastore rispose: "E ancora là che mangia; non ha voluto smetterla per
venire con noi." Ma il contadinello disse: "Storie! Io devo riavere la
mia bestia." Ritornarono insieme nel prato, ma qualcuno doveva aver
rubato il vitello perché‚ non c'era più. Disse il pastore: "Se ne sarà
andato." Ma il contadinello disse: "Non la bevo!" e condusse davanti
al sindaco il pastore che fu condannato per la sua negligenza e dovette
dare al contadinello una mucca a risarcimento del vitello smarrito.

Finalmente il contadinello e sua moglie avevano la mucca tanto
desiderata; si rallegrarono di cuore, ma non avevano mangime e non
potevano nutrirla, perciò decisero di macellarla. Salarono la carne e il
contadinello andò in città a vendere la pelle, per comperare con il
ricavato un altro vitellino. Strada facendo giunse a un mulino dove
trovò un corvo senz'ali; per pietà lo raccolse e lo avvolse nella
pelle. Ma il tempo era tanto brutto, tirava vento e la bufera
imperversava, sicché‚ egli, non potendo proseguire, tornò al mulino e
chiese alloggio.

La mugnaia era sola in casa e disse al contadinello: "Sdraiati sulla
paglia," e gli diede un po' di pane e formaggio. Il contadinello
mangiò e si coricò con la sua pelle vicino; la mugnaia pensò: "Costui è
stanco e dorme." In quella arrivò il prete, e la donna, accogliendolo
con cortesia, disse: "Mio marito non c'è, possiamo far baldoria." Il
contadinello tese le orecchie e, sentendo parlare di ristoro, si seccò
che avesse dovuto accontentarsi di pane e formaggio. La donna intanto
mise in tavola ogni ben di Dio: arrosto, insalata, focaccia e vino. Si
erano appena seduti a tavola e stavano per mettersi a mangiare, quando
da fuori bussarono alla porta. "Ah, Dio, è mio marito!" e in fretta
nascose l'arrosto nel tegame, il vino sotto il guanciale, l'insalata
nel letto, la focaccia sotto il letto e il prete nell'armadio. Poi aprì
al marito e disse: "Dio sia lodato, sei qui!" Il mugnaio vide il
contadinello disteso sulla paglia e domandò: "Che cosa vuole
costui?" - "Ah," disse la moglie, "è arrivato durante la tempesta e
ha chiesto ricovero; allora gli ho dato del pane e formaggio e gli ho
detto di sdraiarsi sulla paglia." L'uomo disse: "Non ho nulla in
contrario, dammi solo qualcosa da mangiare." La donna rispose: "Ho
soltanto del pane e del formaggio." - "Da' pure," rispose l'uomo.
Guardò il contadinello e disse: "Vieni a mangiare con me!" Il
contadinello non se lo fece dire due volte, si alzò e mangiò con lui.
Poi il mugnaio gli chiese: "Cos'hai lì nella pelle?" Il contadinello
rispose: "C'è dentro un indovino." - "Può indovinare anche per me?"
domandò il mugnaio. "Perché‚ no?" rispose il contadinello, "ma dice
solo quattro cose e la quinta la tiene per se." Il mugnaio, incuriosito
disse: "Fallo indovinare." Allora il contadinello premette il corvo
sulla testa e quello gracchiò facendo 'crr, crr'. "Che ha detto?"
domandò il mugnaio. Il contadinello rispose: "Per prima cosa ha detto
che c'è del vino sotto il guanciale." - "Sarà roba del diavolo!"
esclamò il mugnaio, andò e trovò il vino. "Continua!" soggiunse. Il
contadinello fece di nuovo gracchiare il corvo e disse: "Secondo: ha
detto che c'è dell'arrosto nel tegame." - "Sarà roba del diavolo!"
esclamò il mugnaio, andò e trovò l'arrosto. Il contadinello interrogò
ancora l'indovino e disse: -Terzo: ha detto che c'è dell'insalata nel
letto-. -Sarà roba del diavolo!- esclamò il mugnaio, andò e trovò
l'insalata. Infine il contadinello premette ancora una volta il corvo,
facendolo gracchiare e disse: -Quarto: ha detto che c'è della focaccia
sotto il letto-. -Sarà roba del diavolo!- esclamò il mugnaio, andò e
trovò la focaccia. I due si sedettero insieme a tavola, ma la mugnaia
aveva una gran paura; andò a letto e prese con s‚ tutte le chiavi. Il
mugnaio avrebbe saputo volentieri anche la quinta cosa, ma il
contadinello disse: -Prima mangiamo tranquillamente le altre quattro,
perché‚ la quinta è sgradevole-. Mangiarono e poi contrattarono quanto
dovesse pagare il mugnaio per il quinto pronostico, finché‚ si
accordarono su trecento scudi. Allora il contadinello premette ancora
una volta la testa del corvo che gracchiò forte. Il mugnaio domandò:
-Che ha detto?-. Il contadinello rispose: -Ha detto che fuori,
nell'armadio del corridoio c'è nascosto il diavolo-. Il mugnaio disse:
-Il diavolo deve uscire!-. Spalancò la porta di casa, si fece dare le
chiavi dalla moglie e il contadinello aprì l'armadio. Allora il prete
corse fuori più in fretta che pot‚ e il mugnaio disse: -Ho visto una
figura tutta nera!-. All'alba il contadinello se la svignò con i
trecento scudi. Al villaggio il contadinello a poco a poco s'ingrandì
costruendosi una bella casa, e i contadini dicevano: -Il contadinello è
sicuramente stato dove nevica l'oro e lo si porta a casa a palate-
Allora fu chiamato dal sindaco a render conto della sua ricchezza. Egli
rispose: -In città ho venduto la pelle della mucca per trecento scudi-.
Udendo questo i contadini vollero anch'essi approfittarne: corsero a
casa, ammazzarono tutte le mucche e le scuoiarono per venderne la pelle
in città a caro prezzo. Il sindaco disse: -Per prima andrà la mia serva-
Quando questa giunse in città dal mercante, non ricavò più di tre scudi
per una pelle e, quando arrivarono gli altri, il mercante diede loro
ancora di meno dicendo: -Che cosa me ne faccio di tutte queste pelli?-.
Allora i contadini si arrabbiarono, perché‚ il contadinello li aveva
presi in giro; vollero vendicarsi e lo denunciarono per truffa davanti
al sindaco.

Questi condannò il contadinello a morte: doveva essere gettato in acqua
in una botte forata. Il contadinello fu condotto fuori e gli portarono
un prete che doveva leggergli l'uffizio dei morti. Gli altri dovettero
allontanarsi tutti e quando il contadinello guardò il prete riconobbe in
lui quello che era stato dalla mugnaia. Così gli disse: -Io vi ho
liberato dall'armadio, voi liberatemi dalla botte-. In quella passò di
lì un pastore con le sue pecore; il contadinello, sapendo da un pezzo
che egli desiderava diventare sindaco, gridò forte: -No, non lo faccio!
Anche se tutto il mondo lo volesse, non lo faccio, no!-. All'udirlo, il
pastore si avvicinò e chiese: -Che intendi dire, cos'è che non vuoi
fare?-. Il contadinello rispose: -Vogliono farmi sindaco se entro nella
botte, ma io non lo faccio!-. Il pecoraio disse: -E' tutto qui? Per
diventare sindaco io ci entrerei subito-. Il contadinello disse: -Se ci
entri diventi anche sindaco-. Il pastore acconsentì soddisfatto, entrò
nella botte e il contadinello chiuse il coperchio; poi prese il gregge e
lo condusse via. Il prete andò in municipio a dire che l'uffizio
funebre era terminato. Allora andarono e rotolarono la botte in acqua.
Quando la botte incominciò a rotolare, il pastore gridò: -Sono contento
di diventare sindaco! Sono contento di diventare sindaco!-. Tutti
credettero che si trattasse del contadinello e risposero: -Lo crediamo
anche noi, ma prima devi dare un'occhiata là sotto!-. E gettarono la
botte in acqua. Poi i contadini se ne andarono a casa e, quando giunsero
al villaggio, videro arrivare il contadinello che, tutto contento,
menava tranquillamente un branco di pecore. I contadini allibirono e
dissero: -Contadinello da dove vieni? Dall'acqua forse?-. -Certo-
rispose il contadinello -sono andato giù giù, finché‚ ho toccato il
fondo. Ho sfondato la botte con un calcio e sono sgusciato fuori:
c'erano dei bellissimi prati, dove pascolavano tanti agnelli, e ho
portato il gregge con me.- I contadini dissero: -Ce ne sono ancora?-.
-Oh sì- rispose il contadinello -più del vostro fabbisogno.- Andarono
tutti insieme al fiume e nel cielo azzurro c'erano quelle nuvolette che
si chiamano pecorelle e si specchiavano in acqua. I contadini gridarono:
-Vediamo già le pecore sul fondo!-. Il sindaco si fece avanti e disse:
-Scenderò per primo a dare un'occhiata; se tutto va bene vi chiamerò-.
Si tuffò e l'acqua fece "plump!." Essi credettero che egli li
chiamasse gridando: -Giù!- e tutti quanti si precipitarono dietro in
gran fretta. Così il villaggio rimase disabitato e il contadinello,
unico erede, divenne un uomo ricco.
