# author: Gebrüder Grimm
# source: tbc
# url: https://www.grimmstories.com/it//grimm_fiabe/gian_porcospino
# note: copyright of translation tbc

## Gian Porcospino 

C'era una volta un ricco contadino che non aveva figli. Spesso, quando
si recava in città con gli altri contadini, questi lo canzonavano e gli
domandavano perché‚ non avesse figli. Un giorno si arrabbiò e quando
arrivò a casa disse: "Voglio avere un figlio, fosse anche un
porcospino." Ed ecco, sua moglie mise al mondo un bambino, mezzo
porcospino e mezzo uomo, e quando lo vide inorridì e disse: "Vedi, ci
hai gettato un maleficio!" Disse l'uomo: "Che cosa ci vuoi fare?
Dobbiamo battezzarlo lo stesso, ma non possiamo prendere un compare."
La donna rispose: "E non possiamo chiamarlo che Gian Porcospino." Dopo
il battesimo, il parroco disse: "Con questi aculei non può entrare in
un letto normale." Così sistemarono un po' di paglia dietro la stufa e
ci misero Gian Porcospino. Egli non poteva neanche essere allattato
dalla madre, perché‚ l'avrebbe punta con quegli aculei. Così se ne
stette dietro la stufa per otto anni, e suo padre non ne poteva più e si
augurava solo che morisse; ma egli non morì e se ne stava là disteso.
Ora avvenne che ci fu un mercato in città, e il contadino volle andarci,
perciò domandò alla moglie che cosa dovesse portarle. "Un po' di carne
e qualche panino, quel che occorre in casa," disse lei. Poi chiese alla
serva, che voleva un paio di pantofole e delle calze con lo sprone.
Infine chiese: "E tu, Gian Porcospino, cosa vuoi?" - "Babbino,"
disse questi, "portami una cornamusa." Quando il contadino tornò a
casa, diede alla moglie ciò che aveva comprato, carne e panini; poi
diede alla serva le pantofole e le calze con lo sprone, infine andò
dietro la stufa e diede la cornamusa a Gian Porcospino. E quando questi
ebbe la cornamusa, disse: "Babbino, andate alla fucina e fatemi ferrare
il mio gallo, così partirò e non tornerò mai più." Il padre era felice
di potersene liberare; gli fece ferrare il gallo e, quando fu pronto,
Gian Porcospino gli salì in groppa, portando con s‚ anche asini e porci
che voleva custodire nel bosco. Nel bosco il gallo dovette volare con
lui su un albero alto, ed egli rimase lassù a custodire asini e porci.
Egli rimase molti anni lassù mentre il suo branco si ingrossava e suo
padre non sapeva più nulla di lui. Sull'albero, egli suonava la sua
cornamusa, e la musica era bellissima. Un giorno un re che si era
perduto passò di là e udì la musica; se ne meravigliò e mandò un suo
servo a vedere da dove venisse. Quello si guardò attorno ma vide
soltanto un animaletto seduto in cima a un albero; sembrava un gallo,
con un porcospino in groppa che suonava. Allora il re ordinò al servo di
domandargli perché‚ se ne stesse là seduto, e se sapesse dove passava la
strada per il suo regno. Allora Gian Porcospino scese dall'albero e
disse che gli avrebbe indicato il cammino se il re gli prometteva per
iscritto la prima cosa che a corte gli fosse venuta incontro al suo
arrivo. Il re pensò: "Puoi farlo benissimo, tanto Gian Porcospino non
capisce nulla e tu puoi scrivere quello che vuoi." Così prese penna e
inchiostro e scrisse qualcosa e, quando ebbe finito, Gian Porcospino gli
indicò la strada ed egli arrivò felicemente a casa. Ma sua figlia,
vedendolo da lontano, piena di gioia gli corse incontro e lo baciò. Egli
pensò a Gian Porcospino e le raccontò quel che gli era successo: che
aveva dovuto promettere per iscritto a uno strano animale ciò che a casa
gli fosse venuto incontro per primo; l'animale stava in groppa a un
galletto e suonava molto bene; ma egli aveva scritto che non gli avrebbe
dato nulla perché‚, tanto, Gian Porcospino non sapeva leggere. La
principessa ne fu felice e disse che era ben fatto, perché‚ non ci
sarebbe andata in nessun caso.

Ma Gian Porcospino custodiva gli asini e i porci, era sempre allegro e
sedeva sull'albero a suonare la cornamusa. Ora avvenne che un altro re
arrivò in carrozza con i suoi servi e alfieri; si era perduto e non
sapeva tornare a casa, poiché‚ il bosco era tanto grande. Udì subito la
bella musica da lontano e disse al suo alfiere di andare a vedere
cos'era e di dove veniva la musica. Questi andò sotto l'albero e vide
il gallo con Gian Porcospino in groppa. Gli domandò che cosa stesse
facendo lassù. "Custodisco asini e maiali; ma voi, cosa volete?"
L'alfiere rispose che si erano persi e che non potevano più tornare nel
loro regno, e s'egli voleva indicare loro il cammino. Allora Gian
Porcospino scese dall'albero con il gallo e disse al vecchio re che gli
avrebbe indicato la strada se gli avesse concesso la prima cosa che gli
fosse venuta incontro davanti al suo castello. Il re rispose di sì e
firmò la promessa a Gian Porcospino. Allora questi lo precedette in
groppa al suo gallo, gli mostrò la strada, e il re fece ritorno
felicemente nel suo regno. Quando giunse a corte, la gioia fu grande. Il
re aveva un'unica figlia, molto bella; lei gli venne incontro, gli
saltò al collo, lo baciò, felice che il vecchio padre fosse tornato. Gli
chiese dove fosse stato così a lungo in giro per il mondo, ed egli le
raccontò di essersi perso e che forse non avrebbe più fatto ritorno; ma
mentre attraversava un gran bosco, un essere mezzo porcospino e mezzo
uomo, che stava in cima a un albero in groppa a un gallo, e suonava
molto bene, lo aveva aiutato e gli aveva mostrato il cammino; in cambio
però egli aveva dovuto promettergli la prima cosa che gli fosse venuta
incontro a corte, e questa era lei, e ora egli era tanto afflitto. Ma
lei gli promise che, all'arrivo di Gian Porcospino, lo avrebbe seguito
volentieri per amore del suo vecchio padre.

Ma Gian Porcospino custodiva i suoi porci, e i porci mettevano al mondo
altri porci e diventarono tanti che tutto il bosco n'era pieno. Allora
Gian Porcospino mandò a dire a suo padre di sgombrare tutti i porcili
del villaggio e di fare spazio, poiché‚ egli sarebbe arrivato con un
branco tale di porci che, se avessero voluto, tutti avrebbero potuto
macellare. All'udire questa notizia, il padre si rattristò perché‚
pensava che Gian Porcospino fosse morto da un pezzo. Gian Porcospino,
invece, salì in groppa al suo gallo, menò i porci fino al villaggio e li
fece macellare. Ah, fu una strage il cui rumore si poteva udire a due
ore di distanza! Poi Gian Porcospino disse: "Babbino, andate nella
fucina a far ferrare ancora una volta il mio gallo; poi me ne vado e non
torno più in vita mia." Allora il padre fece ferrare il gallo ed era
felice che Gian Porcospino non volesse più tornare.

Gian Porcospino se n'andò nel primo regno; il re aveva ordinato che, se
arrivava uno in groppa a un gallo e con una cornamusa, gli sparassero
tutti contro, lo battessero e lo ferissero, perché‚ non entrasse nel
castello. Così quando arrivò Gian Porcospino, gli si gettarono addosso
con le baionette; ma egli spronò il suo gallo, e volò oltre la porta,
fino alla finestra del re; vi si posò e gli gridò di dargli ciò che
aveva promesso, altrimenti avrebbe ucciso lui e sua figlia. Allora il re
pregò la figlia di andare da Gian Porcospino, per salvare la sua vita e
quella del padre. Lei si vestì di bianco, e il padre le diede una
carrozza con sei cavalli, valletti sfarzosi, denaro e beni. Lei salì in
carrozza e Gian Porcospino vi si sedette accanto con il gallo e la
cornamusa; poi presero congedo e partirono, e il re pensava che non
l'avrebbe mai più rivista. Invece andò in modo ben diverso. Quando
furono a qualche distanza dalla città, Gian Porcospino la svestì e la
punse con i suoi aculei finché‚ fu tutta sanguinante e disse: "Questa è
la ricompensa per la vostra slealtà; vattene, non ti voglio." Così la
cacciò e la rimandò a casa, e lei fu disonorata per tutta la vita.

Gian Porcospino invece proseguì sul suo gallo e con la sua cornamusa
verso il secondo regno, dove si trovava l'altro re al quale aveva
indicato la strada. Questi aveva ordinato, se arrivasse uno come Gian
Porcospino, di presentargli le armi, lasciarlo entrare liberamente,
gridare evviva e introdurlo nel castello. Quando la principessa lo vide,
inorridì perché‚ il suo aspetto era davvero bizzarro; ma pensò che non
c'era nient'altro da fare, l'aveva promesso a suo padre. Così diede
il benvenuto a Gian Porcospino, egli dovette accompagnarla alla tavola
regale, e lei sedette al suo fianco, mangiarono e bevvero insieme. Alla
sera, quando fu ora di andare a dormire, lei aveva molta paura dei suoi
aculei, ma egli le disse di non temere, non le avrebbe fatto alcun male;
e disse al vecchio re di mandare quattro uomini che facessero la guardia
davanti alla porta della loro camera e accendessero un gran fuoco:
entrato in camera per mettersi a letto, egli sarebbe sgusciato fuori
dalla sua pelle di porcospino e l'avrebbe lasciata davanti al letto;
allora i quattro uomini dovevano raccoglierla in fretta, gettarla nel
fuoco e aspettare che il fuoco l'avesse distrutta. Quando la campana
suonò le undici, egli entrò in camera, si tolse la pelle di porcospino e
la lasciò per terra davanti al letto; allora vennero gli uomini, la
presero in fretta e la gettarono nel fuoco; e quando il fuoco l'ebbe
distrutta, egli fu libero dall'incantesimo, e giaceva nel letto ormai
del tutto uomo; però era nero come il carbone, come se lo avessero
bruciato. Il re mandò a chiamare il suo medico, che lo lavò con dei
buoni unguenti e lo profumò; ed egli divenne un giovane signore, bianco
e bello. Quando lo vide, la principessa ne fu felice; si alzarono
contenti, mangiarono e bevvero, si festeggiarono le loro nozze e Gian
Porcospino ottenne il regno dal vecchio re.

Quando fu trascorso qualche anno, andò con la sua sposa dal padre e gli
disse che era suo figlio; ma il padre rispose che non ne aveva:
glien'era nato solo uno che aveva gli aculei come un porcospino, e se
n'era andato in giro per il mondo. Allora egli si fece riconoscere e il
vecchio padre si rallegrò e lo seguì nel suo regno.
