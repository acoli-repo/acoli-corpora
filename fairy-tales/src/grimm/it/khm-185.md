# author: Gebrüder Grimm
# source: tbc
# url: https://www.grimmstories.com/it//grimm_fiabe/il_chiodo
# note: copyright of translation tbc

## Il chiodo 

Un mercante aveva fatto buoni affari alla fiera: aveva venduto tutta la
sua mercanzia e la sua borsa era piena di monete d'oro e d'argento.
Siccome voleva mettersi in viaggio in modo da arrivare a casa prima che
fosse notte, chiuse il denaro nella valigia, la caricò dietro la sella e
montò a cavallo. A mezzogiorno si fermò in una città e, al momento di
ripartire, lo stalliere gli disse:

"Signore, al suo cavallo manca un chiodo nel ferro posteriore
sinistro."

"Beh," rispose il mercante, "il ferro terrà per le sei leghe che mi
restano da fare. Sono di fretta."

Nel pomeriggio smontò per far mangiare un po' di pane al suo cavallo.
Lo stalliere gli disse:

"Signore, il suo cavallo ha la zampa posteriore sinistra senza ferro.
Dovrebbe portarlo dal fabbro."

"No, per le due leghe che mi rimangono da fare, il cavallo potrà
camminare così com'è" rispose il mercante. "Sono di fretta."

Subito rimontò e partì. Ma poco dopo il cavallo cominciò a zoppicare,
poi a inciampare e non passò molto tempo che cadde e si ruppe una zampa.
Il mercante fu costretto a lasciare là la bestia, togliere la valigia,
caricarsela in spalla e dirigersi a piedi verso casa, dove arrivò a
notte fonda.

"Tutta colpa di quel maledetto chiodo," disse far sé e sé. "È la
causa di tutti i mali." Quando hai fretta, fai con calma!
