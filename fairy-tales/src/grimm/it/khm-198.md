# author: Gebrüder Grimm
# source: tbc
# url: https://www.grimmstories.com/it//grimm_fiabe/la_palla_di_cristallo
# note: copyright of translation tbc

## La palla di cristallo 

C'era una volta una strega che aveva tre figli, i quali si amavano come
fratelli; eppure, la vecchia non si fidava affatto di loro, e temeva
ch'essi volessero rubarle tutto il potere. Così, trasformò il maggiore
in un'aquila, e quello fu costretto a volare via sulle montagne
rocciose, e spesso lo si vedeva fare tante giravolte nel cielo. Il
mezzano diventò una balena, e andò a vivere nel profondo del mare, e
solo raramente lo si poteva vedere quando spruzzava in aria una gran
quantità d'acqua. Tutti e due tornavano umani solo per due ore al
giorno. Il terzo fratello, che temeva di vedersi trasformato in una
bestia feroce come, per esempio, un orso o un lupo, prese e fuggì via di
nascosto. Aveva sentito dire che nel Castello del Sole d'Oro c'era una
principessa prigioniera, che era pure stregata, e viveva in attesa di
essere liberata; tuttavia, coloro i quali avevano tentato l'impresa,
avevano messo in grave rischio la loro vita: ventitre giovanotti erano
morti miseramente, e soltanto un'altro ancora avrebbe potuto tentare la
sorte, ma non era ancora venuto nessuno. E siccome il giovane aveva un
cuore impavido, decise di partire alla volta del Castello del Sole
d'Oro.

Era già parecchio tempo che viaggiava senza averlo trovato, quando per
puro caso giunse nei pressi di una grande foresta, e non sapeva più da
che parte andare. Ad un tratto, vide due giganti che gli facevano segno
con le mani, e quando si trovò di fronte a loro, quelli gli dissero:
"Ci stiamo contendendo un cappello: entrambi lo vogliamo possedere, e
dal momento che siamo piuttosto forti, nessuno dei due riesce ad avere
la meglio sull'altro. Gli uomini piccoli sono più intelligenti, così,
lasceremo decidere a te." - "Ma come mai litigate per un vecchio
cappello?" - "Perché non sai quali virtù abbia! Questo è un cappello
dei desideri, e chiunque se lo metta in testa, può esprimere il
desiderio di essere trasportato in qualunque posto, e così è in un
istante." - "Datelo a me" disse il giovane, "mi farò trasportare a
pochi metri di distanza, e quando vi chiamerò, dovrete iniziare a
correre, e il primo che riuscirà a raggiungermi, ne diventerà il
legittimo proprietario." Indossò il cappello e si allontanò; ma poi si
ricordò della figlia del re, così, scordò i giganti e continuò il suo
cammino. Dopo un po', sospirò dal profondo del cuore ed esclamò: "Oh,
se solo potessi raggiungere il Castello del Sole d'Oro!" e appena ebbe
pronunciate quelle parole, subito si ritrovò su un alto monte, di fronte
ai cancelli del castello.

Entrò e scorse tutte le camere, finché finalmente trovò la figlia del
re. Ma nel vederla rimase scioccato, perché aveva il viso tutto rugoso e
color della cenere, occhi torbidi e capelli rossi. "Saresti tu la
figlia del re, famosa in tutto il mondo per la sua osannata bellezza?"
Ed ella rispose: "Oh, ma questo non è il mio vero aspetto. Gli occhi
degli esseri umani possono vedermi solo in questo stato, ma per sapere
come sono realmente, guarda in quello specchio: non ti ingannerà e ti
mostrerà la mia vera immagine." Allora il giovane guardò nello
specchio, e dentro vi vide una fanciulla strepitosamente bella, la più
bella di tutto il pianeta, e vide anche che due lacrime le sgorgavano
dagli occhi, rigandole il viso di dolore; allora disse: "Come posso
liberarti? Dimmelo: io non ho paura di niente." Ed ella rispose: "Devi
impossessarti della palla di cristallo e metterla davanti al viso del
mago: in questo modo annienterai il suo potere, ed io potrò finalmente
tornare ad essere me stessa. Ma sappi che molti hanno tentato prima di
te, trovando la morte. Tu sei così giovane, e io non voglio che tu debba
correre questo rischio per me." - "Niente, ormai, mi tratterrà" disse
il giovane, "ma spiegami esattamente come devo fare." - "Saprai
tutto" rispose la figlia del re, "quando ridiscenderai la montagna
sulla quale si trova il castello. Giù in fondo, accanto a una sorgente,
troverai un bisonte selvaggio: tu dovrai sfidarlo e se la sorte sarà
dalla tua parte e sarai in grando di ucciderlo, dal suo corpo
fuoriuscirà un uccello di fuoco, il quale ha in corpo un uovo
incandescente, e nell'uovo, invece del tuorlo, si trova la palla di
cristallo. Ovviamente, l'uccello non si lascerà scappare l'uovo,
quindi, dovrai costringerlo: ma se l'uovo cade a terra, esploderà,
incendiando tutto quello che trova, e persino il ghiaccio si liquefarà
con lui, e, quindi, anche la palla di cristallo, rendendo vano ogni tuo
sforzo."

Il giovane scese dal monte e raggiunse la sorgente; il temibile bisonte
ringhiò e lo aggredì; dopo una lunga lotta egli riuscì ad affondare la
spada nel corpo dell'animale, e quello morì. Subito un uccello di fuoco
si alzò in volo, e stava per volarsene via, ma il fratello del giovane,
ossia l'aquila, che in quel mentre stava attraversando le nuvole, gli
piombò addosso, lo cacciò fino al mare, e cominciò a beccarlo
vigorosamente, fino a quando l'uccello lasciò cadere l'uovo; ma
l'uovo non affondò nel mare, bensì, cadde sulla capanna di un pescatore
costruita sulla riva, e subito la capanna cominciò a fumare e stava per
essere divorata da immense lingue di fuoco. Allora dal mare si levarono
le onde, alte tanto quanto la capanna; s'infransero su di essa e il
fuoco si estinse all'istante. L'altro fratello, la balena, che era
sopraggiunto a nuoto, aveva spinto le acque in alto. Una volta che il
fuoco fu spento, il giovane andò alla ricerca dell'uovo e per fortuna
lo trovò: non era ancora liquefatto, ma il guscio si era infranto a
causa della forte spinta delle onde, e così, egli poté estrarne la palla
di cristallo, che era intatta.

Quando il giovane andò a cercare il mago, gli mise davanti la palla di
cristallo, e quello gli disse: "Hai distrutto il mio potere, e da
questo momento in poi sei tu il padrone del Castello del Sole d'Oro. E
adesso potrai restituire ai tuoi fratelli le loro sembianze umane."
Poi, il giovane corse dalla figlia del re, e quando aprì la porta, vide
che era tornata a risplendere in tutta la sua maestosa beltà. Pieni di
gioia, i due si scambiarono gli anelli e si sposarono.
