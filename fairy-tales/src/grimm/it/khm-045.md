# author: Gebrüder Grimm
# source: tbc
# url: https://www.grimmstories.com/it//grimm_fiabe/il_viaggio_di_pollicino_il_piccolo_sarto
# note: copyright of translation tbc

## Il viaggio di Pollicino, il piccolo sarto 

Un sarto aveva un figlio piccolo piccolo, non più alto di un pollice, e
per questo lo aveva chiamato Pollicino. Pollicino era, in compenso,
molto coraggioso, e un giorno disse a suo padre -Babbo, voglio andarmene
per il mondo a ogni costo-. -Bene, figlio mio- disse il vecchio; prese
un lungo ago da rammendo e alla fiamma di una candela vi fece una
capocchia di ceralacca: -Eccoti una bella spada per il viaggio-. Il
piccolo sarto voleva mangiare ancora una volta con i genitori, perciò
andò in cucina a vedere che cosa avesse preparato la mamma come pranzo
d'addio. Era tutto pronto, e il piatto era sul focolare. Egli disse:
-Be', che si mangia oggi?-. -Guarda tu stesso- rispose la madre. Allora
Pollicino saltò sul focolare e guardò nel piatto, ma siccome allungò
troppo il collo, il vapore che saliva dalle vivande lo prese e lo
trascinò su per il camino Quando ricadde a terra, il piccolo sarto si
ritrovò fuori nel vasto mondo; errò qua e là e andò a bottega da un
padrone, ma non gli piaceva quello che gli davano da mangiare. -Signora
padrona- le disse Pollicino -se non mi prepara un cibo migliore me ne
vado, e domani mattina scriverò con il gesso sull'uscio di casa"Patate
troppe, carne non c'è, ti saluto delle patate grande Re!."--Cosa
vuoi, tu, pulce?- disse la padrona; andò in collera e afferrò uno
straccio per colpirlo; ma il nostro piccolo sarto si acquattò, agile,
sotto il ditale, di là fece capolino e mostrò la lingua alla padrona.
Ella sollevò il ditale per afferrarlo, ma Pollicino si gettò tra gli
stracci e mentre la padrona li buttava di qua e di là per cercarlo, egli
si cacciò nella fessura del tavolo -Ehi, ehi, signora padrona!- gridò
sporgendo la testa, e quando ella stava per colpirlo, lui saltò giù nel
cassetto. Alla fine però la padrona riuscì ad acchiapparlo e lo cacciò
di casa. Cammina cammina, il piccolo sarto arrivò in una gran foresta,
dove incontrò una banda di briganti che volevano rubare il tesoro del
re. A vederlo essi pensarono che un cosino simile potesse essere loro
utile. -Olà!- gridò uno -tu, Maciste, vuoi venire con noi alla camera
del Tesoro? Puoi strisciare dentro quatto quatto e gettarci fuori il
denaro.- Pollicino rifletté‚ e infine disse di sì e li accompagnò alla
camera del Tesoro. Osservò bene la porta da cima a fondo, per vedere se
vi fosse una crepa; fortunatamente ne trovò una, ma stava per entrare
quando una delle sentinelle disse: -Guarda là che brutto ragno! Voglio
schiacciarlo-. -Ma lascia in pace quella povera bestia- disse l'altra
-non ti ha fatto niente.- Così Pollicino riuscì a passare illeso
attraverso la fessura. Giunto nella camera del Tesoro, aprì la finestra
e buttò uno scudo dopo l'altro ai briganti che se ne stavano là sotto.
Ma, sul più bello, sentì venire il re che voleva rimirare il suo tesoro,
così dovette nascondersi in fretta. Il re si accorse che mancava un bel
po' di talleri sonanti, ma non riuscì a capire chi potesse averli
rubati, poiché‚ le serrature erano in buono stato e tutto pareva ben
custodito. Allora se ne andò dicendo alle due sentinelle: -Fate
attenzione, c'è qualcuno dietro al denaro-. Quando Pollicino riprese il
suo lavoro da capo, le guardie sentirono il denaro muoversi tintinnando:
clip, clap, clip, clap. Allora si precipitarono dentro per acchiappare
il ladro. Ma il piccolo sarto, che li udì venire, fu ancora più lesto,
saltò in un angolo e si nascose sotto uno scudo, che lo copri
interamente. Poi si mise a canzonare le guardie gridando: -Ehi, son
qui-. Quelle gli si avventarono contro, ma non fecero in tempo ad
arrivare che Pollicino era saltato sotto uno scudo in un altro angolo e,
gridava: -Ehi, son qui!-. Quelle si slanciarono indietro, ma Pollicino
era già da un pezzo in un terzo angolo e gridava: -Ehi, son qui!-. Così
li fece correre avanti e indietro come matti per la stanza, finché‚ se
ne andarono sfiniti. Allora, a uno a uno, buttò fuori tutti gli scudi;
l'ultimo lo scagliò con tutte le sue forze, ci saltò sopra, e così
scese al volo dalla finestra. I briganti lo colmarono di lodi: -Sei un
grande eroe- dicevano -vuoi diventare il nostro capo?-. Ma Pollicino si
scusò dicendo che prima doveva vedere il mondo. Allora divisero il
bottino, ma egli volle soltanto un soldo, perché‚ non poteva portarne di
più. Poi cinse nuovamente la spada, disse addio ai briganti e se ne andò
per la sua strada. Andò a lavorare presso qualche mastro artigiano, ma
siccome il mestiere non gli riusciva, entrò a servizio come domestico di
una locanda. Ma le serve non lo potevano soffrire perché‚, senza essere
visto, egli vedeva tutto quello che esse facevano di nascosto e andava a
riferire ai padroni ciò che si erano prese dai piatti o avevano portato
via dalla cantina. Allora dissero: -Aspetta un po' che ti rendiamo pan
per focaccia!- e si misero d'accordo per giocargli un brutto tiro.
Infatti una volta che una di loro stava falciando il giardino, vedendo
Pollicino correr qua e là, su e giù per gli steli, lo falciò svelta
insieme all'erba, legò il tutto in un grosso straccio, e lo gettò di
nascosto alle mucche. Se lo ingoiò una nera e grossa, senza fargli alcun
male. Ma laggiù dov'era finito non gli piaceva perché‚ era tutto buio e
non c'era neanche una candela. Quando munsero la mucca egli gridò:-Tic,
tac, ulmo, olmo il secchio è già colmo?-Il rumore della mungitura,
tuttavia, impedì che lo sentissero. Poco dopo entrò nella stalla il
padrone e disse: -Domani questa mucca deve essere macellata-. Allora a
Pollicino venne una gran paura e si mise a gridare più forte: -Son qua
dentro!-. Il padrone l'udì ma non capiva da dove provenisse la voce e
disse: -Dove sei?-. -Dentro a quella nera.- Ma il padrone non capì che
cosa volesse dire e se ne andò via. Il giorno dopo la mucca fu
macellata. Fortunatamente nello squartarla, a Pollicino non fu torto
neanche un capello, ma finì tra la carne da salsiccia. Quando il
macellaio si avvicinò per mettersi al lavoro, egli gridò con quanto
fiato aveva in gola: -Non tagliate troppo a fondo! Non tagliate troppo a
fondo! Sono qua sotto!-. Ma per via del rumore, nessuno lo udì. Ora il
povero Pollicino era in pericolo, ma la necessità aguzza l'ingegno,
così si mise a saltare con grande agilità fra i coltellacci, in modo che
neanche uno lo toccò e riuscì a salvare la pelle. Ma non riuscì ancora a
sfuggire; non c'era altra soluzione: dovette lasciarsi pigiare in un
sanguinaccio insieme a pezzetti di lardo. Il luogo era un po' stretto,
e per giunta, lo affumicarono appeso alla cappa del camino, dove egli si
annoiò parecchio. Finalmente, d'inverno, lo tirarono giù, perché‚ la
salsiccia doveva essere offerta a un ospite. Quando la padrona la tagliò
a fette, Pollicino fece bene attenzione a non allungare troppo il collo,
per non rischiare di farselo tagliare; finalmente colse il momento
adatto, si fece largo e saltò fuori. Il piccolo sarto non volle
trattenersi ulteriormente in quella casa dove gli era andata così male,
e si rimise subito in cammino. Ma mentre era in aperta campagna,
incrociò una volpe che lo inghiottì mentre era soprappensiero. -Ehi,
signora volpe!- gridò il piccolo sarto -sono finito nella vostra gola,
lasciatemi andare!- -Hai ragione- rispose la volpe -mangiarti è come non
aver niente nello stomaco; se mi prometti i polli che sono nel cortile
di tuo padre, ti lascerò libero.- -Con tutto il cuore- rispose Pollicino
-avrai tutti i polli, te lo prometto.- Allora la volpe lo lasciò andare
e lo portò a casa lei stessa. Quando il padre rivide il suo amato
figlioletto, le diede volentieri tutti i polli. -In compenso ti porto a
casa una bella moneta- disse Pollicino a suo padre, e gli porse il soldo
che si era guadagnato in viaggio. -Ma perché‚ la volpe si è beccata i
poveri pollastrelli?- -Ma sciocco, a tuo padre sarà sempre più caro suo
figlio che i polli del cortile.-
