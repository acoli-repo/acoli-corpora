# author: Gebrüder Grimm
# source: tbc
# url: https://www.grimmstories.com/it//grimm_fiabe/uccello_oro
# note: copyright of translation tbc

## L'uccello d'oro 

C'era una volta un re che aveva un parco nel quale si trovava un albero
che aveva delle mele d'oro. Quando le mele furono mature, non fece in
tempo a trascorrere la notte e già ne mancava una, sicché‚ il re andò in
collera e ordinò al giardiniere di vegliare ogni notte sotto l'albero.
Il giardiniere lasciò di guardia il figlio maggiore, ma questi a
mezzanotte si addormentò e il giorno dopo mancava un'altra mela. La
notte seguente dovette vegliare il secondo, ma a mezzanotte anch'egli
di addormentò e al mattino mancava una mela. Ora era la volta del terzo
figlio, e il giardiniere non ne era gran che soddisfatto, ma poi si
convinse e gli permise di fare la guardia. Il giovane si distese sotto
l'albero e vegliò, vegliò. Allo scoccare della mezzanotte, udì
nell'aria un frullar d'ali e vide un uccello d'oro giungere in volo.
Mentre l'uccello stava staccando con il becco una mela dall'albero, il
figlio del giardiniere rapidamente gli tirò una freccia. La freccia non
gli fece nulla e l'uccello fuggì, lasciando tuttavia cadere a terra una
delle sue piume d'oro. Il giovane la raccolse e il mattino dopo la
portò al re che riunì subito il consiglio. Tutti dichiararono, unanimi,
che una piuma come quella valeva più di tutto il regno. Allora il re
disse: -Non me ne faccio nulla di una sola piuma: voglio tutto
l'uccello e l'avrò-. Il figlio maggiore si mise allora in cammino,
sicuro di trovare l'uccello d'oro. Dopo un po' scorse una volpe al
limitare del bosco; subito imbracciò il fucile e prese la mira. Ma
l'animale incominciò a parlare e disse: -Non sparare e ti darò un buon
consiglio. So che stai cercando l'uccello d'oro, e questa sera
arriverai in un villaggio dove ci sono due locande, l'una dirimpetto
all'altra. Una è ben illuminata e piena di allegria, ma non entrarci:
vai invece nell'altra, anche se ha un brutto aspetto!-. Ma il giovane
pensò: "Un animale può forse darmi un consiglio assennato?" e sparò,
senza riuscire tuttavia a colpire la volpe che distese la coda e fuggì
nel bosco. Egli proseguì e la sera giunse nel villaggio dove si
trovavano le due locande: in una cantavano e ballavano, mentre l'altra
aveva un aspetto povero e angusto. "Sarei un vero sciocco" pensò "se
andassi in quella miserabile locanda, invece di andare nella più
bella!" Così entrò nell'allegra osteria, si diede alla bella vita e
scordò l'uccello e la propria terra natia. Passò un po' di tempo,
siccome il figlio maggiore non faceva ritorno, si mise in cammino il
secondo. Anche lui incontrò la volpe che gli diede il buon consiglio ma,
quando giunse davanti alle due locande, vide suo fratello che lo
chiamava dalla finestra di quella piena di baldoria. Egli non seppe
resistere e scordò ogni buon proposito. Passò un'altro po' di tempo e
anche il terzo fratello volle mettersi in cammino, ma il padre non
voleva lasciarlo andare perché‚ gli era affezionato e temeva gli
capitasse una disgrazia per cui non potesse più far ritorno come gli
altri due. Tuttavia, per aver pace, lo lasciò infine partire. Così anche
il terzo figlio incontrò la volpe al margine del bosco e ricevette il
buon consiglio. Egli era buono d'animo e le risparmiò la vita; allora
la volpe disse: -Sali dietro, sulla mia coda, così andremo più in
fretta!-. Non appena fu a posto, la volpe si mise a correre, e via di
carriera, che i capelli fischiavano al vento. Quando arrivarono al
villaggio, il giovane smontò, seguì il buon consiglio e, senza guardarsi
attorno, entrò nella misera locanda, dove pernottò tranquillamente. Il
mattino dopo incontrò di nuovo la volpe che gli disse: -Cammina sempre
dritto e giungerai a un castello davanti al quale si troverà un intero
reggimento di soldati. Dormiranno e russeranno tutti e tu non devi
badare a loro: entra invece nel castello, e dentro troverai una stanza
dov'è appesa una gabbia di legno con l'uccello d'oro Accanto vi sarà,
in bella mostra, una gabbia d'oro; ma bada bene di non togliere
l'uccello dalla sua brutta gabbia per metterlo in quella preziosa:
potrebbe andarti male-. Dopo aver detto queste parole, la volpe distese
nuovamente la coda, il giovane vi si sedette sopra, e via di carriera,
che i capelli fischiavano al vento. Giunto al castello, il principe
trovò tutto come gli aveva detto la volpe. Entrò nella stanza dove
c'era l'uccello d'oro in una gabbia di legno, accanto vi era
un'altra gabbia, tutta d'oro, e anche le tre mele, sparse qua e là.
Allora egli pensò: "Sarebbe ridicolo lasciare quel bell'uccello in una
gabbia così brutta- Così aprì la porticina, afferrò l'animale e lo mise
nella gabbia d'oro. Ma subito l'uccello mandò un grido così acuto che
i soldati si svegliarono, catturarono il principe e lo condussero
davanti al re. Il giorno dopo fu giudicato e, siccome egli ammise la
propria colpa, fu condannato a morte. Ma il re disse. -Puoi aver salva
la vita a una sola condizione: devi portarmi il cavallo d'oro che corre
veloce come il vento; in compenso ti potrò regalare l'uccello d'oro-.
Il principe si mise in cammino, tutto triste, sospirando. D'un tratto
si trovò davanti la volpe che gli disse: -Vedi cosa ti è successo a non
ascoltarmi? Tuttavia, se vuoi seguirmi, ti aiuterò a trovare il cavallo
d'oro. Devi andare sempre dritto fino a quando arriverai a un castello;
e lì, nella scuderia c'è il cavallo d'oro. Davanti alla scuderia ci
saranno gli stallieri, ma dormiranno e russeranno, così tu potrai
entrare tranquillamente e portare via il cavallo d'oro. Bada solo di
mettergli la sella brutta di legno e cuoio non quella d'oro appesa lì
accanto-. Dopo che la volpe ebbe detto queste parole, il principe le si
sedette sulla coda, e via di carriera, che i capelli fischiavano al
vento. Tutto si svolse come aveva detto la volpe: gli stallieri
russavano tenendo in mano delle selle d'oro. Ma quando egli vide il
cavallo d'oro, si rammaricò di dovergli mettere la sella brutta. "Farà
una brutta figura" pensò. "E' opportuno che gli metta una sella che
si addica a un animale così bello!" E mentre stava cercando di togliere
una sella d'oro dalle mani di uno stalliere, questi si svegliò, e con
lui si svegliarono anche gli altri, acciuffarono il giovane e lo
gettarono in prigione. Il giorno dopo fu nuovamente condannato a morte,
tuttavia gli promisero di fargli grazia e di regalargli l'uccello e il
cavallo d'oro, se fosse riuscito a conquistare una meravigliosa
principessa. Il giovane si mise in cammino tutto triste, ma ben presto
si imbatté‚ di nuovo nella volpe. -Perché‚ non mi hai ascoltato?- disse
l'animale. -A quest'ora avresti l'uccello e il cavallo. Ti aiuterò
ancora una volta: vai sempre dritto e questa sera giungerai a un
castello. A mezzanotte la bella principessa va a fare il bagno nel
padiglione, tu entraci e dalle un bacio: così potrai portarla con te;
bada solo che non dica addio ai suoi genitori.- Poi la volpe stese la
coda, e via di carriera, che i capelli fischiavano al vento. Quando
giunse al castello trovò tutto come aveva detto la volpe e a mezzanotte
egli baciò la bella principessa nel padiglione. Ella disse che
l'avrebbe seguito volentieri, ma lo supplicò piangendo di lasciarla
andare a prendere congedo dal padre. Da principio egli rifiutò, ma la
principessa piangeva sempre più e gli si gettò ai piedi, finché‚ egli
finì col cedere. Ma non appena la fanciulla andò dal padre, questi si
svegliò, e con lui si svegliarono tutti gli altri che erano nel
castello; arrestarono il giovane e lo misero in prigione. Il re gli
disse: -Non avrai mai mia figlia, a meno che tu non riesca a spianare il
monte che è davanti alle mie finestre e mi toglie la vista; ti do otto
giorni di tempo-. Ma la montagna era così grande che neanche la forza di
tutti gli uomini del mondo avrebbe potuto spostarla. Il principe lavorò
sette interi giorni senza interrompersi mai, ma quando vide quanto poco
avesse concluso ne ebbe grande dolore. Tuttavia la sera del settimo
giorno arrivò la volpe e gli disse: -Va' pure a dormire, farò io il,
tuo lavoro-. Il mattino dopo, quando il giovane si svegliò, la montagna
era scomparsa; allora andò dal re tutto contento, gli disse che aveva
assolto il suo compito e che a lui toccava ceder la figlia. Volente o
nolente, il re dovette mantenere la promessa. Così i due partirono
insieme, ma la volpe li raggiunse e disse: -Adesso dobbiamo fare in modo
di ottenere tutte e tre le cose: la fanciulla, il cavallo e l'uccello-.
-Sì, se ti riesce- rispose il giovane -ma sarà difficile.- -Ascoltami e
sarà cosa fatta- disse la volpe, e aggiunse: -Quando giungerai dal re
che ti ha chiesto di portargli la principessa meravigliosa, digli:
"Eccovela!." Tutti andranno in visibilio e tu monterai subito in sella
al cavallo d'oro, porgerai la mano a tutti in segno d'addio, e per
ultimo, alla bella fanciulla. Allora tirala su di slancio e parti a
spron battuto-. Il principe seguì il consiglio e si portò via la bella
fanciulla; allora la volpe gli disse di nuovo: -Quando arriveremo
davanti al castello dov'è custodito l'uccello, io e la principessa ti
aspetteremo fuori dal portone; tu invece entrerai nel cortile a cavallo
dicendo: "Vedete bene che vi ho portato l'animale che volevate!."
Essi allora ti porteranno l'uccello, ma tu rimarrai seduto a cavallo e
dirai che anche tu vuoi vedere se davvero si tratta dell'animale che
volevi, e, quando lo avrai in mano, parti alla gran carriera-. Tutto
andò a meraviglia e, quando il principe ebbe anche l'uccello d'oro,
fece sedere la fanciulla sul cavallo e proseguirono il cammino finché‚
giunsero in un gran bosco. Là li raggiunse la volpe e disse: -Adesso
devi uccidermi e tagliarmi la testa e le zampe-. Ma il giovane rifiutò e
la volpe disse: -Se proprio non vuoi farlo, accetta ancora un buon
consiglio. Guardati da due cose: non comprare carne da forca e non
sederti sull'orlo di un pozzo-. "Se non si tratta che di questo, non è
niente di difficile!" pensò il giovane. Proseguì per la sua strada con
la fanciulla, finché‚ giunse al villaggio dove erano rimasti i suoi
fratelli. C'era gran tumulto e rumore, e quand'egli chiese di che si
trattasse, gli risposero che dovevano essere impiccati due furfanti.
Avvicinandosi, vide che si trattava dei suoi due fratelli, che avevano
compiuto ogni sorta di misfatti dissipando i loro averi. Allora egli
disse: -Non è proprio possibile risparmiare la loro vita?-. -No- rispose
la gente -a meno che non vogliate impiegare il vostro denaro per
riscattarli.- Egli non stette a pensarci due volte e pagò quanto gli
chiesero. Allora i fratelli furono liberati e proseguirono il viaggio
con lui. Ma quando giunsero nel bosco in cui avevano incontrato la volpe
per la prima volta, il luogo era tanto fresco e ameno che i due fratelli
dissero: -Riposiamoci un po' accanto al pozzo, mangiamo e beviamo!-.
Egli acconsentì, e mentre parlavano, si sedette distrattamente
sull'orlo del pozzo, senza alcun sospetto. Ma i due fratelli lo
spinsero all'indietro, facendolo precipitare in fondo al pozzo; poi
presero la fanciulla, il cavallo e l'uccello e ritornarono dal padre
dicendo: -Abbiamo conquistato tutte queste cose e te le portiamo-. Tutti
erano felici, tranne il cavallo che non mangiava, l'uccello che non
cantava e la fanciulla che piangeva sempre. Il fratello minore si
trovava intanto in fondo al pozzo, che per fortuna era asciutto e,
benché‚ non si fosse rotto neanche un osso, non riusciva tuttavia a
escogitare il modo di uscirne. In quel mentre arrivò ancora una volta la
volpe e lo sgridò perché‚ non aveva ascoltato il suo consiglio. -Pure-
disse -non posso fare a meno di aiutarti a venir fuori; afferra la mia
coda e tienti forte.- Così, strisciando, la volpe riuscì a tirarlo fuori
dal pozzo Quando furono in salvo, l'animale disse: -I tuoi fratelli
hanno fatto appostare delle sentinelle che hanno l'incarico di
ucciderti se ti vedono-. Allora egli indossò le vesti di un pover'uomo
e giunse così, senza che nessuno lo riconoscesse, alla corte di suo
padre. E non appena arrivò il cavallo si rimise a mangiare l'uccello
riprese a cantare e la fanciulla smise di piangere. Il re si stupì e
domandò spiegazioni alla fanciulla. -Non so- rispose la principessa -ero
così triste, e ora sono tanto felice! Come se fosse arrivato il mio vero
sposo.- E gli raccontò tutto quello che era successo, malgrado gli altri
fratelli avessero minacciata di ucciderla se mai rivelava qualcosa. Il
re fece chiamare a raccolta tutta la gente del castello, e venne anche
il giovane, nei suoi cenci da mendicante, ma la fanciulla lo riconobbe
subito e gli si gettò fra le braccia. I fratelli furono arrestati e
giustiziati, mentre il giovane sposò la bella fanciulla e, dopo la morte
del padre, ne ereditò il regno. Molto tempo dopo, il principe tornò nel
bosco e incontrò la vecchia volpe che lo supplicò nuovamente di
ucciderla e di tagliarle la testa e le zampe. Egli lo fece, e subito la
volpe si trasformò in un uomo: era il fratello della regina che
finalmente era libero da un incantesimo.
