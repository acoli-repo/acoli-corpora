# author: Gebrüder Grimm
# source: tbc
# url: https://www.grimmstories.com/it//grimm_fiabe/il_vecchio_sultano
# note: copyright of translation tbc

## Il vecchio Sultano 

Un contadino aveva un cane fedele di nome Sultano, che era diventato
vecchio e non era più in grado di acchiappare nulla. Un giorno il
contadino si trovava in cortile con la moglie e diceva -Domani ucciderò
il vecchio Sultano: non è più buono a nulla- La donna ebbe compassione
della povera bestia e rispose: -Ci ha serviti fedelmente per tanti anni!
Potremmo continuare a mantenerlo per carità-. -Ma che dici?- replicò
l'uomo -sei matta: non ha più un dente in bocca, e nessun ladro
potrebbe averne paura; ci ha serviti e in cambio ha avuto buoni
pranzetti. Adesso che non è più buono a nulla è ora che se ne vada.- Il
cane, che era disteso lì vicino e aveva sentito tutto, si spaventò ed
era triste che l'indomani fosse il suo ultimo giorno. Sultano aveva un
buon amico, il lupo. La sera, di nascosto, andò a trovarlo nel bosco e
gli raccontò il triste destino che lo attendeva. -Non preoccuparti-
disse il lupo -ho un'idea. Domani, allo spuntar del giorno, il tuo
padrone e sua moglie vanno a prendere il fieno e portano con s‚ il loro
piccino. Mentre lavorano lo mettono all'ombra dietro la siepe: sdraiati
vicino a lui, come se volessi fargli la guardia. In quel momento io
uscirò dal bosco e lo rapirò; tu corrimi dietro più in fretta che puoi,
come se me lo volessi strappar via. Poi lo lascerò cadere e tu lo
riporterai indietro, così crederanno che l'abbia salvato tu e te ne
saranno troppo grati per farti del male; anzi tornerai a essere nelle
loro grazie e non ti faranno mai mancare nulla.- La proposta piacque al
cane, e tutto andò secondo le previsioni. Il contadino si mise a gridare
vedendo il lupo correr via per il campo con il suo bambino, ma quando il
vecchio Sultano glielo riportò, tutto felice lo accarezzò e disse: -Non
ti farò alcun male, ti manterrò gratuitamente finché‚ vivrai-. Poi disse
alla moglie: -Va' subito a casa e prepara una zuppa che non sia da
masticare per il vecchio Sultano; dagli anche il mio guanciale, glielo
regalo per la sua cuccia-. Da quel giorno in poi, il vecchio cane fu
trattato con ogni riguardo, ed egli non avrebbe potuto desiderare di
meglio. Il lupo venne a fargli visita e si rallegrò che tutto fosse
andato secondo il loro disegno. -Senti compare- disse poi -chiuderai un
occhio se per caso rubassi al tuo padrone una bella pecora. Oggigiorno è
difficile tirare a campare!- -No- rispose il cane -io sono fedele al mio
padrone; non posso concedertelo!- Ma il lupo pensò che il cane non
facesse sul serio e, di notte, venne a prendersi il buon bocconcino.
Invece il fedele Sultano aveva avvertito il suo padrone, e questi
aspettò il lupo nel granaio e lo conciò per le feste. Il lupo dovette
darsela a gambe, ma gridò al cane: -Questa me la pagherai, cattivo
compagno!-. La mattina dopo il lupo mandò il cinghiale a chiamare il
cane nel bosco, per risolvere la questione. Ma il cane non pot‚ trovare
nessun padrino, all'infuori di un gatto con tre zampe. Quando si misero
in cammino insieme, il povero gatto zoppicava e rizzava la coda per il
dolore. Il lupo e il suo padrino si trovavano già sul posto ma, quando
videro arrivare l'avversario, pensarono che portasse con s‚ una
sciabola, mentre non si trattava che della coda del gatto. E vedendo la
povera bestia saltellare su tre gambe, credettero che stesse
raccogliendo pietre per lanciarle addosso a loro. Allora s'impaurirono
tutti e due: il cinghiale si nascose nel fogliame, mentre il lupo saltò
su di un albero. Avvicinandosi, il cane e il gatto si stupirono di non
vedere nessuno. Ma il cinghiale non aveva potuto nascondersi del tutto
nel fogliame: le orecchie sporgevano un po' fuori. Mentre il gatto si
guardava attorno, il cinghiale mosse le orecchie: il gatto, credendo che
si trattasse di un sorcio, vi si buttò sopra azzannandole per bene.
Allora il cinghiale saltò su strepitando e fuggì gridando: -Là,
sull'albero c'è il colpevole!-. Il cane e il gatto alzarono gli occhi
e scorsero il lupo che si vergognò di avere avuto tanta paura e accettò
di fare la pace con il cane.
