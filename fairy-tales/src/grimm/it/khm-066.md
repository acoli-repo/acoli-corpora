# author: Gebrüder Grimm
# source: tbc
# url: https://www.grimmstories.com/it//grimm_fiabe/la_sposa_del_leprotto
# note: copyright of translation tbc

## La sposa del leprotto 

C'era una volta una donna che aveva una figlia e un bell'orto pieno di
cavoli. D'inverno venne un leprotto che mangiava tutti i cavoli. Allora
la donna disse alla figlia: -Va' nell'orto, e scaccia il leprotto-. La
fanciulla disse al leprotto: -Via, via, leprotto, non mangiare tutto il
cavolo!-. Il leprotto disse: -Vieni, fanciulla, siediti sul mio codino e
vieni nella mia casetta-. La fanciulla non volle. Il giorno dopo il
leprotto tornò a mangiare il cavolo, e la donna disse di nuovo alla
figlia: -Va' nell'orto e scaccia il leprotto-. La fanciulla disse al
leprotto: -Via, via, leprotto, non mangiare tutto il cavolo!-. Il
leprotto disse: -Vieni, fanciulla, siediti sul mio codino e vieni nella
mia casetta-. La fanciulla non volle. Il terzo giorno il leprotto tornò
a mangiare il cavolo. Allora la donna disse alla figlia: -Va'
nell'orto e scaccia il leprotto-. Disse la fanciulla: -Via, via,
leprotto, non mangiare tutto il cavolo!-. Il leprotto disse: -Vieni,
fanciulla, siediti sul mio codino e vieni nella mia casetta-. La
fanciulla si sedette sul codino del leprotto e questi la portò lontano
lontano, nella sua casetta e disse: -Adesso prepara verza e miglio, io
farò gli inviti per le nozze-. E tutti gli invitati arrivarono insieme.
(E chi erano? Te la dirò come me l'hanno raccontata: erano tutte lepri,
la cornacchia faceva da parroco per benedire gli sposi, la volpe da
sagrestano, e l'altare era sotto l'arcobaleno.) Ma la fanciulla era
triste, perché‚ era tanto sola. Il leprotto va a dirle: -Apri, apri! gli
invitati sono allegri-. La sposa non dice nulla e piange. Il leprotto se
ne va, poi torna e dice: -Apri, apri! gli invitati hanno fame-. La sposa
non dice nulla e piange. Il leprotto se ne va, poi torna e dice: -Apri,
apri! gli invitati aspettano-. La sposa non dice nulla e il leprotto se
ne va; ma ella fa una bambola di paglia, le mette i suoi vestiti, le dà
un mestolo, la porta davanti alla pentola del miglio e va dalla madre.
Il leprotto ritorna e dice: -Apri, apri! gli invitati aspettano-. Dà uno
scappellotto alla bambola e le fa cadere la cuffia. Allora il leprotto
si accorge che la sposa è sparita e se ne va tutto triste.
