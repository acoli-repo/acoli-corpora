# author: Gebrüder Grimm
# source: tbc
# url: https://www.grimmstories.com/it//grimm_fiabe/il_fuso_la_spola_e_l_ago
# note: copyright of translation tbc

## Il fuso, la spola e l'ago 

C'era una volta una ragazza, orfana di entrambi i genitori sin dalla
tenera età. La sua madrina viveva tutta sola in una piccola casetta ai
confini del villaggio, e per vivere faceva la tessitrice, la filatrice,
e la cucitrice; la vecchia prese l'orfanella a servizio e la crebbe
caritatevolmente. Quando la fanciulla ebbe quindici anni, la madrina si
ammalò; allora chiamò a sé la ragazza e le disse: "Mia cara figliola,
sento che la mia fine è vicina; ti lascio questa mia casetta che ti
proteggerà da venti e dal maltempo. Ti lascio, inoltre, un fuso, una
spola, e un ago. Con questi potrai guadagnarti da vivere." Così
dicendo, pose le mani sul capo della fanciulla, e la benedisse: "Porta
sempre il Signore nel tuo cuore, e vedrai che tutto andrà bene." E
chiuse gli occhi. Quando la seppellirono nella terra per darle l'eterno
riposo, la ragazza comparì davanti alla bara piangendo e porgendole i
più rispettosi omaggi. La fanciulla viveva ora tutta sola in quella
piccola casa; era assai operosa: tutto il giorno puliva, rassettava,
cuciva e tesseva, e tutto quello che faceva era benedetto dalla buona
vecchia. Sembrava che il lino nella sua cucina si moltiplicasse, e, ogni
volta che tesseva un tappeto, o della stoffa, o cuciva una camicia, ecco
che subito si presentava un compratore che pagava lautamente il suo
lavoro; in questo modo non si trovò mai in difficoltà e avanzava sempre
qualcosa da spartire con gli altri.

In quel periodo, il figlio del re si trovava di passaggio per le terre
del regno, in cerca di una moglie; non la voleva né povera, né ricca.
Diceva: "Mia moglie dovrà essere nel contempo, sia la più povera, che
la più ricca." Quando giunse in quel villaggio, domandò, come al
solito, chi fosse la più ricca e allo stesso tempo la più povera. Subito
gli citarono la ragazza più benestante, e poi dissero che la fanciulla
più povera era senz'altro quella che viveva in quella casetta ai limiti
del paese. La ragazza ricca sedeva all'entrata, tutta agghindata, e
quando il principe si avvicinò, ella gli fece un inchino; lui non le
disse neanche una parola, e cavalcò via. Quando giunse davanti alla
porta della casetta, non la trovò sull'uscio, perché invece stava
seduta nella sua cucinetta; il figlio del re fermò il cavallo e guardò
dentro alla finestra, sulla quale brillava un sole luminoso, e in quel
mentre vide la ragazza, seduta composta al filatoio a filare
diligentemente. Alzò lo sguardo, e quando si vide spiata dal giovane,
subito arrossì imbarazzata, chiuse gli occhi, e continuò a filare. Non
so se il filo questa volta fosse uscito proprio tutto uguale, ma lei
continuò a filare fino a quando il principe se ne fu andato. Allora, si
diresse alla finestra e l'aprì, dicendo: "Fa così caldo in cucina," e
facendo finta di niente, continuò a seguirlo furtivamente con lo sguardo
fino a quando riuscì a scorgere le piume bianche del cappello di lui. La
fanciulla tornò poi a sedersi al filatoio e continuò il suo lavoro,
finché improvvisamente rammentò certe parole che la vecchia madrina
recitava talvolta mentre lavorava, e prese a canticchiarla:

Fuso, fuso, sù, fai in fretta
e porta un pretendente
a 'sta casetta.

Sapete che successe? Il fuso le scivolò dalle mani e sgattaiolò fuori di
casa; stupefatta, la ragazza balzò in piedi e lo vide danzare
festosamente tra i campi, mentre lasciava svolgere un bellissimo filo
d'oro tutto scintillante, e in un battibaleno sparì dalla sua vista.
Così, dal momento in cui si ritrovò senza il fuso, prese la spola, si
sedette al telaio' e cominciò a tessere.

Intanto, il fuso continuò incessantemente la sua danza, e quando il filo
raggiunse il fondo, ecco che comparve giusto giusto davanti al principe,
il quale esclamò: "E quello cos'è? Sembra un fuso.. Possibile che mi
stia indicando la strada?" Voltò il cavallo e cominciò e andò dietro al
filo d'oro. Intanto, la fanciulla continuava il suo lavoro cantando:

Spola, spola, tessi per me una tela divina
e porta un pretendente alla mia casina.

Così dicendo, anche la spola le fuggì di mano e sgattaiolò all'uscita
della casetta, e lì, cominciò a tessere il più bel tappeto che si fosse
mai visto al mondo: ai lati fiorivano rose e gigli; nel mezzo, su un
sfondo d'oro, c'erano file di prato verde su cui saltellavano lepri e
conigli, ed, inoltre, tanti cervi a fare capolino. E, in alto, posatisi
sui rami, tanti incantevoli uccelli dalle ali variopinte; mancava solo
il loro dolce canto. La spola, intanto, continuava a saltare avanti e
indietro, e tutto si animava intorno ad essa.

Dopo che anche la spola se ne fu scappata via, alla fanciulla non restò
che un ago. Decise allora di mettersi a cucire, e cucendo cantava:

Ago, ago, appuntito e sottile,
Rassetta la casa, che il mio ospite sta per venire.

Allora l'ago le schizzò dalle dita e volò su e giù per la cucina più
velocemente di un fulmine: era come se ci fossero dei folletti
invisibili a dirigere le operazioni, e in brevissimo tempo la tavola e
le panche furono rivestite da un bel tessuto verde, le sedie furono
ricoperte di velluto puro, e alle finestre furono appese delle tendine
di seta. L'ago aveva appena cucito il suo ultimo punto, quando la
fanciulla vide dalla finestra le piume bianche del berretto del
principe, che era stato condotto lì dal filo d'oro del fuso. Smontò da
cavallo e si diresse verso l'entrata, passando per il tappeto, ed entrò
in casa; quando fu in cucina, trovò la fanciulla vestita di un semplice
abito, e pur così bella da risplendere come una rosa di maggio. "Tu sei
la più povera, ma anche la più ricca" le disse, "vieni con me, e sarai
la mia sposa." Ella taceva, ma allungò una mano verso di lui; poi, il
principe le diede un bacio e la condusse fuori, la fece montare sul suo
cavallo, e la condusse al palazzo reale dove ebbero luogo le nozze che
furono celebrate con grande giubilo. E da quel giorno in poi il fuso, la
spola, e l'ago furono custoditi nella sala del tesoro, e conservati con
tutti gli onori.
