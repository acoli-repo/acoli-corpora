# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_figli_della_fortuna
# note: copyright of translation tbc

## I tre figli della fortuna 

Una volta un padre chiamò a s‚ i suoi tre figli, e al primo regalò un
gallo, al secondo una falce e al terzo un gatto. -Sono già vecchio-
disse -e la mia morte è vicina, prima della mia fine voglio riuscire a
provvedere ancora a voi. Danaro non ne ho, e ciò che vi ho dato adesso
sembra aver poco valore; in realtà non avete che da usarlo con giudizio:
cercate un paese dove queste cose siano ancora sconosciute e sarà la
vostra fortuna.- Dopo la morte del padre, il maggiore dei fratelli se ne
andò di casa con il suo gallo, ma in qualunque città si recasse, già di
lontano scorgeva, sulle torri, il gallo girare al vento; nei villaggi ne
udì cantare più di uno, e nessuno si meravigliò di quella bestia,
sicché‚ non pareva proprio che dovesse fare la sua fortuna. Ma alla fine
gli capitò di arrivare in un'isola, dove la gente non sapeva che cosa
fosse un gallo e ignorava persino come si potesse dividere il giorno.
Sapevano, è vero, quando era mattina o sera, ma di notte, se non
dormivano, nessuno sapeva che ora fosse. -Guardate- diss'egli -che
animale superbo, ha una corona color del rubino sulla testa, e porta gli
speroni come un cavaliere; di notte vi chiama tre volte a ore fisse, e
l'ultima volta è quando sta per sorgere il sole. Ma se canta in pieno
giorno, allora state all'erta che certo pioverà.- Alla gente piacque la
novità: non dormì per un'intera notte, e ascoltò con soddisfazione il
gallo gridare a piena gola alle due, alle quattro e alle sei. Gli
domandò se l'animale era in vendita e quanto denaro egli volesse.
-Tant'oro quanto può portarne un asino- rispose -Un modico prezzo per
un animale così prezioso!- esclamarono tutti in coro, e gli diedero ciò
che aveva chiesto. Quand'egli fece ritorno a casa con tutta quella
ricchezza, i suoi fratelli si meravigliarono, e il secondo disse: -Mi
metterò anch'io in cammino per vedere se riesco a vendere altrettanto
bene la mia falce-. Ma sembrava proprio di no, poiché‚ ovunque
incontrava dei contadini che portavano sulle spalle una falce come la
sua. Alla fine, però, ebbe anche lui la fortuna di trovare un'isola
dove la gente non aveva mai visto una falce. Quando il grano era maturo,
piazzavano dei cannoni davanti ai campi e l'abbattevano a forza di
spari. Ma la cosa era maldestra: qualcuno sbagliava il tiro sparando
oltre, altri invece dello stelo colpivano le spighe e le spazzavano via,
sicché‚ molto grano andava perduto, e per di più c'era un gran baccano.
Il giovane allora si mise all'opera e falciò così in fretta e in
silenzio, che la gente rimase a bocca aperta per lo stupore. Gli diedero
volentieri il prezzo che chiedeva ed egli si prese un cavallo carico
d'oro, quanto poteva portarne. Ora anche il terzo fratello volle
cercare qualcuno a cui vendere il suo gatto. Anche a lui le cose non
andarono diversamente: finché‚ rimase sulla terraferma, non vi fu nulla
da fare, poiché‚ ovunque c'erano gatti, e ce n'erano tanti che i
piccoli, appena nati, venivano spesso annegati. Finalmente si fece
trasportare su di un'isola, e là gli capitò la fortuna che non avessero
mai visto un gatto; e i topi prosperavano al punto che ballavano su
tavole e panche, ci fosse o no il padrone di casa. La gente si dava alla
disperazione e lo stesso re non riusciva a mettersi al riparo da quella
piaga: in ogni angolo del castello i topi fischiavano, e rosicchiavano
tutto quel che potevano mettere sotto i denti. Allora il gatto
incominciò la sua caccia e, ben presto, ripulì un paio di sale, tanto
che la gente pregò il re di acquistare per il regno quell'animale
meraviglioso. Il re diede volentieri ciò che gli fu chiesto: un mulo
carico d'oro; e il terzo fratello se ne tornò a casa più ricco di
tutti. Nel castello, il gatto si divertiva un mondo con i topi, finché
ne ammazzò tanti che non si contavano più. Alla fine, a forza di
lavorare, gli venne caldo ed ebbe sete: allora si fermò, alzò la testa e
gridò: -Miau, miau!-. All'udire quello strano grido, il re e i
cortigiani si spaventarono e corsero tutti insieme fuori dal castello,
pieni di paura. Il re tenne consiglio sul da farsi, e infine si stabilì
di inviare al galoppo un araldo a ordinargli di lasciare il castello, se
non voleva che usassero la forza. I consiglieri dicevano: -Piuttosto
preferiamo il flagello dei topi, cui siamo abituati, che lasciare la
nostra vita in preda a quel mostro-. Un paggio dovette andare a chiedere
al gatto se intendeva abbandonare il castello. Ma il gatto, che aveva
ancora più sete, rispose semplicemente: -Miau, miau!-. Il paggio capì:
-Assolutamente no!- e portò la risposta al re. -Se è così- dissero i
consiglieri -cederà alla forza!- Furono appostati dei cannoni e
spararono provocando un incendio nel castello. Quando il fuoco giunse
nella sala dove si trovava il gatto, questi saltò agilmente fuori dalla
finestra; ma gli assedianti non smisero di sparare, finché‚ tutto il
castello fu ridotto a un cumulo di macerie.
