# author: Gebrüder Grimm
# source: tbc
# url: https://www.grimmstories.com/it//grimm_fiabe/la_saggia_ghita
# note: copyright of translation tbc

## La saggia Ghita 

C'era una volta una cuoca di nome Ghita che aveva un paio di scarpe con
i tacchi rossi; e, quando se le metteva, si voltava di qua e di là,
tutta contenta, e pensava: "Sei proprio una bella ragazza!." E, quando
tornava a casa, per la gioia beveva un sorso di vino, e dato che il vino
fa venir fame, assaggiava le cose migliori che aveva cucinato finché‚
era sazia e diceva: -Una cuoca deve sapere che gusto hanno le sue
pietanze!-. Ora avvenne che una volta il padrone le disse: -Ghita,
questa sera viene un ospite, preparami due bei polli-. -Sarà fatto,
padrone- rispose Ghita. Sgozzò i polli, li scottò, li spennò, li infilò
allo spiedo e, verso sera, li mise sul fuoco ad arrostire. I polli
incominciavano a prendere un bel colore ed erano quasi cotti, ma
l'ospite non arrivava. Allora Ghita gridò al padrone: -Se l'ospite non
viene, devo togliere i polli dal fuoco; ma è un vero peccato non
mangiarli subito, quando sono ben sugosi-. Il padrone disse: -Andrò a
chiamare l'ospite di corsa-. Come il padrone ebbe voltato le spalle,
Ghita mise da parte lo spiedo con i polli e pensò: "Stare tanto tempo
accanto al fuoco fa sudare e venir sete; chissà quando vengono! Nel
frattempo faccio un salto in cantina a bere un sorso." Corse giù, prese
un boccale dicendo: -Buon pro ti faccia, Ghita!- e bevve un bel sorso.
-Un sorso tira l'altro- aggiunse -e non va bene interrompersi.- Poi
tornò in cucina, rimise i polli sul fuoco, li unse di burro e girò
allegramente lo spiedo. Ma l'arrosto aveva un odore così buono che ella
pensò: "Potrebbe mancare qualcosa, devo assaggiarlo!." Si leccò il
dito e disse: -Come sono buoni questi polli! E' un vero peccato non
mangiarli subito!-. Corse alla finestra a vedere se il padrone e
l'ospite arrivavano, ma non vide nessuno; tornò ai polli e pensò:
"Quest'ala brucia, è meglio che la mangi." Così la tagliò e se la
mangiò di gusto; quand'ebbe finito pensò: "Devo far sparire anche
l'altra, altrimenti il padrone si accorge che manca qualcosa!." Dopo
aver mangiato le due ali, tornò a guardare se arrivava il padrone, ma
non lo vide. "Chissà" le venne in mente "forse non vengono affatto e
sono andati a mangiare da qualche altra parte." Allora disse: -Animo,
Ghita, sta' allegra: uno l'hai già incominciato, beviti un altro bel
sorso e finiscilo; quando non ce n'è più sei tranquilla: perché‚
sciupare tutto quel ben di Dio?-. Corse di nuovo in cantina, bevve un
sorso poderoso e finì allegramente il pollo. Quando l'ebbe ingoiato,
siccome il padrone non veniva, Ghita guardò anche l'altro pollo e
disse: -Devono farsi compagnia, dov'è l'uno deve esser l'altro; quel
che conviene all'uno, va bene anche all'altro; credo che se berrò un
sorso non mi farà male-. Così diede un'altra bella sorsata e mandò il
secondo pollo a tenere compagnia al primo. Sul più bello, mentre stava
mangiando, arrivò in fretta il padrone, dicendo: -Svelta, Ghita,
l'ospite sta per arrivare.- -Sì, padrone, preparo subito!- rispose
Ghita. Nel frattempo il padrone andò a vedere se la tavola era bene
apparecchiata, prese il coltello grosso con cui trinciava i polli, e si
mise ad affilarlo. In quella giunse l'ospite, e bussò con fare discreto
alla porta. Ghita corse a guardare chi fosse; vedendo l'ospite, si mise
un dito sulla bocca e disse: -Zitto! zitto! Fuggite in fretta: guai a
voi se il mio padrone vi acchiappa! Se vi ha invitato a cena, è solo
perché‚ ha intenzione di tagliarvi le due orecchie. Ascoltate come sta
affilando il coltello!-. L'ospite udì il rumore e si precipitò giù per
le scale più in fretta che pot‚. Ghita, senza perdere tempo, corse
gridando dal padrone e disse: -Bell'ospite che avete invitato!-.
-Perché‚, Ghita, che intendi dire?- -Sì- diss'ella -non ha fatto che
prendere dal piatto di portata i due polli che stavo per portare in
tavola ed è corso via.- -Che modi!- esclamò il padrone, dispiaciuto per
quei due polli. -Se almeno me ne avesse lasciato uno, mi sarebbe rimasto
qualcosa da mangiare!- Gli gridò di fermarsi, ma l'ospite fece finta di
non sentire. Allora gli corse dietro con il coltello ancora in mano
gridando: -Uno solo! uno solo!- intendendo che l'ospite gli lasciasse
almeno un pollo e non se li portasse via tutti e due l'ospite invece
pensò di dover lasciare una delle sue orecchie, e corse via come se
avesse il fuoco alle calcagna, per portarsele a casa tutt'e due.
