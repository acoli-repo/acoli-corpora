# author: Gebrüder Grimm
# source: tbc
# url: https://www.grimmstories.com/it//grimm_fiabe/la_fortuna_di_gianni
# note: copyright of translation tbc

## La fortuna di Gianni 

Gianni aveva prestato servizio dal suo padrone per sette anni, quando
gli disse: -Padrone, ho terminato il tirocinio; ora vorrei tornare a
casa da mia madre: datemi ciò che mi spetta-. Il padrone rispose: -Mi
hai servito bene e con fedeltà: il compenso sarà pari al tuo servizio-.
E gli diede un pezzo d'oro grosso come la testa di Gianni. Gianni prese
di tasca il fazzoletto, e vi avvolse l'oro, se lo mise in spalla e
s'incamminò verso casa. Mentre camminava, un passo dopo l'altro, vide
un cavaliere che, fresco e giulivo, trottava su di un cavallo focoso.
-Ah- disse Gianni ad alta voce -che bella cosa è cavalcare! Si sta
seduti come su di una sedia; non si inciampa nei sassi, si risparmiano
le scarpe e si va avanti senza accorgersene.- Il cavaliere che lo aveva
sentito, gli gridò: -Ehi, Gianni, perché‚ tu vai a piedi?-. -Eh!-
rispose Gianni -devo portare a casa questo peso: è vero che è oro, ma
non posso tenere la testa diritta, mi preme sulle spalle.- -Sai un
cosa?- disse il cavaliere. -Facciamo cambio, io ti do il mio cavallo e
tu mi dai il tuo pezzo d'oro.- -Ben volentieri- disse Gianni -ma vi
avverto che farete fatica a portarlo!- Il cavaliere smontò, prese l'oro
e aiutò Gianni a salire a cavallo; gli diede le redini da tenere in
mano, ben salde, e disse: -Se vuoi andare veloce, devi schioccare la
lingua e gridare: "hop, hop!"-. Gianni era felice di essere in groppa
al suo cavallo e di poter cavalcare a briglia sciolta. Dopo un po' gli
venne in mente di andare più veloce, si mise a schioccare la lingua e a
gridare: "hop, hop!." Il cavallo di mise a trottare forte e, in men
che non si dica, Gianni fu sbalzato di sella e finì in un fosso che
divideva i campi dalla strada. Il cavallo sarebbe scappato se non lo
avesse fermato un contadino che veniva per la strada spingendo una
mucca. Gianni si rimise in sesto e si alzò in piedi. Ma, indispettito,
disse al contadino: -Bel divertimento andare a cavallo, soprattutto se
ti capita un brocco come questo che inciampa e ti butta a terra
rischiando di farti rompere l'osso del collo! Non ci salirò mai più! La
vostra mucca invece sì che mi piace: uno se la tira dietro con tutto
comodo, e, ogni giorno, latte, burro e formaggio sono assicurati. Cosa
darei per avere una mucca simile!-. -Be'- disse il contadino -se vi
piace tanto, cambierò la mucca con il vostro cavallo.- Gianni accettò
tutto felice, e il contadino saltò in groppa al cavallo e corse via.
Gianni menava ora la mucca tranquillamente davanti a se pensando al buon
affare: -Mi basta avere un pezzo di pane, e certamente non mi mancherà,
e posso mangiare burro e formaggio finché‚ ne ho voglia; se ho sete,
mungo la mia mucca e bevo il latte. Cosa potrei desiderare di meglio?-.
Quando arrivò a un'osteria, si fermò, mangiò allegramente tutto ciò che
aveva con s‚, pranzo e cena e, con gli ultimi soldi che gli restavano,
si fece portare un mezzo bicchiere di birra. Poi riprese a menare la sua
mucca verso il villaggio di sua madre. Ma, verso mezzogiorno, il caldo
si fece sempre più opprimente, e Gianni si trovava in una landa con
un'ora di cammino davanti a s‚. Aveva un caldo tale che, per la sete,
la lingua gli si era incollata al palato. "Devo fare qualcosa" pensò
Gianni. "Mi metterò a mungere la mucca e mi ristorerò con il latte."
La legò a un albero secco e ci mise sotto il suo berretto di cuoio, ma
per quanto si desse da fare, non veniva neanche una goccia di latte. E
siccome mungeva senza alcuna abilità, l'animale, impaziente, finì
coll'assestargli un tale colpo alla testa con la zampa di dietro,
ch'egli barcollò e cadde a terra; e per un bel po' non riuscì più a
capire dove fosse. Fortunatamente, proprio in quel momento si trovava a
passare un macellaio che aveva un porcellino su di una carriola. -Che
brutti scherzi!- esclamò, e aiutò il buon Gianni ad alzarsi. Gianni
raccontò quel che gli era successo. Il macellaio gli allungò la sua
fiaschetta e gli disse: -Bevete un sorso che vi renderà le forze. Questa
mucca non vi darà mai latte: è vecchia, e va giusto bene come bestia da
tiro o da macello-. -Ahi, ahi- disse Gianni, passandosi una mano fra i
capelli -chi l'avrebbe mai detto! Certo è una bella cosa poter
macellare una bestia simile in casa propria! Quanta carne! Ma io non me
ne faccio un gran che della carne di mucca: non la trovo abbastanza
saporita. Un così bel maialino invece ha tutt'un altro sapore, senza
parlar delle salsicce!- -Sentite, Gianni- disse il macellaio -vi farò un
piacere e in cambio della mucca vi lascerò il porcello.- -Dio ricompensi
la vostra cortesia!- disse Gianni; gli diede la mucca, fece slegare il
porcellino dalla carriola e si fece mettere in mano la corda che lo
legava. Gianni proseguì per la sua strada pensando come tutto gli andava
bene: quando incappava in qualche contrattempo, subito riusciva a porvi
rimedio. Poco dopo, s'imbatté‚ in un ragazzo che portava sotto il
braccio una bell'oca bianca. Si salutarono e Gianni incominciò a
raccontargli della sua fortuna, e degli scambi vantaggiosi che aveva
fatto. Il ragazzo gli raccontò che portava l'oca a un pranzo di
battesimo. -Provate un po' a sollevarla- soggiunse, afferrandola per le
ali -com'è pesante ma è stata anche ingrassata per due mesi. A chi
morde quest'arrosto, resterà la bocca unta!- -Sì- disse Gianni
alzandola con una mano -è bella pesante, ma anche il mio maiale non
scherza!- Il ragazzo prese allora a guardarsi attorno con aria
pensierosa, e continuava a scuotere la testa. -Sentite- disse poi -per
quel che riguarda il vostro maiale, deve esserci qualcosa sotto. Sono
passato da un villaggio dove ne avevano appena rubato uno dalla stalla
del sindaco. Temo proprio che si tratti di questo qui. Sarebbe un brutto
affare se vi trovassero con l'animale come minimo vi ficcherebbero in
gattabuia!- Il buon Gianni ebbe paura: -Ah, Dio- disse -aiutatemi a
venirne fuori! Voi qui siete pratico della zona, prendetevi il maiale e
lasciatemi la vostra oca.- -Certo è un bel rischio- rispose il ragazzo
-ma non voglio che finiate nei guai per colpa mia.- Così prese in mano
la corda e, in fretta, condusse via il maialino per una via traversa. Il
buon Gianni, invece, liberato dalle sue preoccupazioni, proseguì il
cammino verso casa con l'oca sotto il braccio. -A pensarci bene- diceva
fra s‚ -ci ho guadagnato a fare cambio: per prima cosa c'è l'arrosto,
poi tutto quell'unto che ne gocciolerà e darà grasso d'oca per tre
mesi; e infine le belle piume bianche: con quelle ci farò imbottire il
cuscino, così mi addormenterò senza bisogno di esser cullato. Come sarà
contenta mia madre!- Attraversato l'ultimo paese, Gianni trovò un
arrotino con il suo carretto; facendo girare la ruota per affilare i
coltelli, egli così cantava:-Faccio l'arrotino, son svelto con la mola,
giro e rigiro come una banderuola.-Gianni si fermò a guardarlo; alla
fine gli rivolse la parola dicendo: -Pare proprio che ve la passiate
bene, dato che siete così allegro!-. -Sì- rispose l'arrotino. -Chi
conosce un mestiere è un uomo fortunato. Un bravo arrotino, quando mette
la mano in tasca, ci trova del denaro. Ma dove avete comprato quella
bell'oca?- -Non l'ho comprata, l'ho avuta in cambio di un maiale.- -E
il maiale?- -L'ho avuto in cambio di una mucca.- -E la mucca?- -L'ho
avuta in cambio di un cavallo.- -E il cavallo?- -Per averlo ho dato un
pezzo d'oro grande come la mia testa.- -E l'oro?- -Eh, era la somma
che mi spettava per aver prestato servizio sette anni!- -Avete sempre
saputo arrangiarvi- disse l'arrotino. -Se adesso riuscite a sentir
tintinnare i soldi in tasca, quando vi alzate, sarebbe fatta la vostra
fortuna.- -E come potrei fare?- disse Gianni. -Dovete diventare un
arrotino come me; per questo non serve che una mola, il resto viene da
s‚. Ne ho qui una che è un po' rovinata, ma in cambio chiedo soltanto
la vostra oca: siete d'accordo?- -E me lo chiedete?- rispose Gianni.
-Diventerò l'uomo più fortunato di questa terra; se trovo del denaro
ogni volta che infilo la mano in tasca, che cosa potrei desiderare di
meglio?- e gli porse l'oca. -E ora- disse l'arrotino, raccogliendo una
pietra qualunque che gli si trovava accanto -eccovi anche una bella
pietra, su cui potrete picchiare per bene e raddrizzare i chiodi vecchi.
Prendetela e serbatela con cura.- Gianni si caricò la pietra sulle
spalle e proseguì il cammino con il cuore pieno di gioia; gli occhi gli
luccicavano dalla contentezza, ed egli pensava fra s‚: "Devo proprio
essere nato con la camicia! Tutto quello che desidero si avvera come se
fossi venuto al mondo di domenica." Nel frattempo, siccome camminava
dallo spuntar del giorno, incominciò a sentirsi stanco; inoltre lo
tormentava la fame, poiché‚ aveva divorato in un colpo tutte le
provviste, per la gioia di aver ottenuto la mucca. Ora avanzava a stento
e doveva fermarsi in continuazione; e per di più le pietre gli pesavano
terribilmente, Gianni continuava a pensare come sarebbe stato bello se
non avesse dovuto portarle proprio allora. Lento come una lumaca, riuscì
a trascinarsi fino a una sorgente, dove voleva sostare e rinfrescarsi
con un bel sorso d'acqua fresca. Ma per non rovinare le pietre
sedendosi, le posò con cautela accanto a s‚ sull'orlo della fonte. Poi
si volse e si chinò per bere ma, per sbaglio, le urtò un poco e tutt'è
due le pietre cascarono in acqua. Gianni, vedendole sprofondare, fece un
salto di gioia e si inginocchiò a ringraziare Dio con le lacrime agli
occhi per avergli concesso anche questa grazia: l'aveva liberato da
quei pietroni in modo che egli non dovesse rimproverarsi nulla, era
proprio quel che ci voleva per renderlo pienamente felice! -Felice come
me- esclamò -non c'è davvero nessuno su questa terra!- A cuor leggero,
e libero da ogni peso, corse via finché‚ arrivò a casa da sua madre.
