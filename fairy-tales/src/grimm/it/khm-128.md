# author: Gebrüder Grimm
# source: tbc
# url: https://www.grimmstories.com/it//grimm_fiabe/la_filatrice_pigra
# note: copyright of translation tbc

## La filatrice pigra 

In un villaggio vivevano due sposi, e la donna era così pigra che non
aveva mai voglia di lavorare, e quel che il marito le dava da filare,
non lo finiva mai, e se anche lo filava, non lo passava all'aspo, ma
lasciava tutto quanto avvolto sul rocchetto. Un giorno che il marito la
rimproverava, ella lo rimbeccò dicendo: -Come faccio ad annaspare se non
ho aspo? Va' nel bosco e fammene uno-. -Se è tutto qui- disse l'uomo
-andrò nel bosco e prenderò il legno per fare l'aspo.- Allora la donna
temette che, trovato il legno, ne facesse un aspo, ed ella fosse poi
costretta ad annaspare e a filare di nuovo. Rifletté‚ un poco e le venne
in mente una bella idea: corse di nascosto dietro al marito, e quando
egli si fu arrampicato su di un albero per scegliere e tagliare il
legno, si acquattò in un cespuglio, dove il marito non poteva vederla, e
gridò:-A tagliar legna per aspo, si muore; chi se ne serve è preso da
malore.-L'uomo tese l'orecchio, posò un attimo la scure e stette a
pensare che cosa ciò potesse voler dire. -Mah- disse infine -cosa vuoi
che sia stato! Ti hanno fischiato le orecchie, è inutile spaventarsi!-
Prese di nuovo la scure e stava per menare il colpo, quando da sotto
gridarono di nuovo:-A tagliar legna per aspo, si muore; chi se ne serve
è preso da malore.-Egli si fermò, ebbe una gran paura e si mise a
rimuginare. Ma dopo un po' tornò a farsi coraggio, afferrò la scure per
la terza volta e fece per menare il colpo. Ma per la terza volta si
senti gridar forte:-A tagliar legna per aspo, si muore; chi se ne serve
è preso da malore.-Allora egli ne ebbe abbastanza, tutta la voglia gli
era passata; scese in fretta dall'albero e s'incamminò verso casa. La
moglie corse più veloce che pot‚ per un altro sentiero, per arrivare a
casa prima di lui. E quando egli entrò nella stanza, disse, con un aria
innocente come se niente fosse: -Be', mi hai portato del buon legno per
l'aspo?-. -No- rispose egli -ho capito che annaspare non va bene.- Le
raccontò quel che gli era successo nel bosco e, da quel giorno in poi,
la lasciò in pace con l'aspo. Ben presto, però, l'uomo prese a
seccarsi del disordine che c'era in casa. -Moglie- disse -è una
vergogna che quel filato rimanga sul rocchetto.- -Sai?- diss'ella.
-Dato che non riusciamo ad avere un aspo, mettiti in solaio, e io starò
sotto: ti butterò su il rocchetto e tu lo butterai giù: così faremo la
matassa.- -Sì, va bene- rispose il marito. Così fecero e, quand'ebbero
finito, egli disse: -Adesso che la matassa è fatta, bisogna anche farla
cuocere-. La donna ebbe di nuovo timore ma disse: -Sì, la faremo bollire
domattina presto- e pensava intanto a un'altra astuzia. Si alzò di buon
mattino, accese il fuoco, appese il paiolo, ma al posto del filo ci mise
dentro un mucchio di stoppa e lo fece bollire. Poi andò dal marito, che
era ancora a letto, e gli disse: -Io devo uscire, tu nel frattempo
alzati e cura il filo che è sul fuoco, nel paiolo; ma devi farlo per
tempo, fa' attenzione: se il gallo canta e tu non ci badi, il filo
diventa stoppa-. L'uomo non perse tempo, si alzò in fretta e andò in
cucina. Ma quando si avvicinò al paiolo e vi guardò dentro, non vide
altro che un mucchio di stoppa. Allora se ne stette ben zitto senza
fiatare, pensando di essersi sbagliato e che la colpa fosse sua, e da
allora in poi non parlò più di filo n‚ di filare alla moglie, che ne fu
ben felice.
