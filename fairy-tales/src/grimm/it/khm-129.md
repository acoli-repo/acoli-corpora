# author: Gebrüder Grimm
# source: tbc
# url: https://www.grimmstories.com/it//grimm_fiabe/i_quattro_fratelli_ingegnosi
# note: copyright of translation tbc

## I quattro fratelli ingegnosi 

C'era una volta un pover'uomo che aveva quattro figli; quando furono
cresciuti disse loro: -Cari figlioli, ora dovete andarvene per il mondo,
io non ho nulla da darvi; mettetevi in cammino e andate in terra
straniera, imparate un mestiere e cercate di industriarvi-. I quattro
fratelli presero così il bastone del viandante, dissero addio al padre e
lasciarono insieme la città. Quand'ebbero fatto un tratto di strada,
giunsero a un crocicchio che portava in quattro paesi diversi. Il
maggiore allora disse: -Dobbiamo separarci, ma fra quattro anni esatti
ci ritroveremo qui e, nel frattempo, tenteremo di far fortuna-. Così
ognuno andò per la sua strada, e il maggiore incontrò un uomo che gli
chiese dove stesse andando e che intenzioni avesse. -Voglio imparare un
mestiere- rispose il giovane. Allora l'uomo disse: -Vieni con me, e
impara a fare il ladro-. -No- rispose -non è più considerato un mestiere
onesto, e alla fine della canzone si diventa pendagli da forca.- -Oh-
disse l'uomo -della forca non devi avere paura: ti insegnerò solo a
prendere ciò che nessun altro può acchiappare e dove nessuno può
scoprirti.- Così il giovane si lasciò convincere e con l'aiuto di
quell'uomo divenne un ladro esperto e così abile che più nulla era al
sicuro, qualsiasi cosa volesse. Anche il secondo fratello incontrò un
uomo che gli rivolse la stessa domanda, cioè che cosa volesse fare. -Non
lo so ancora- rispose. -Allora vieni con me e diventa astronomo: non
c'è nulla di meglio, niente ti è nascosto.- Egli accettò e diventò un
astronomo così abile che, quando si fu perfezionato e volle proseguire
per la sua strada, il maestro gli diede un cannocchiale e disse: -Con
questo puoi vedere cosa succede sulla terra e nel cielo, e niente ti può
restar celato-. Il terzo fratello incontrò un cacciatore che lo prese
con s‚ e lo istruì così bene nell'arte della caccia da farne un
cacciatore provetto. Nel prendere commiato il maestro gli diede uno
schioppo e disse: -Questo non sbaglia mai: ciò che prendi di mira lo
colpisci senz'altro-. Anche il fratello minore incontrò un uomo che gli
rivolse la parola e gli chiese che cosa intendesse fare. -Non ti
andrebbe di fare il sarto?- -Ah, no- disse il giovane -non mi piace
l'idea di star gobbo da mane a sera, di andar su e giù con l'ago e il
ferro da stiro.- -macché‚- rispose l'uomo -da me imparerai un'arte ben
diversa.- Così il giovane si lasciò persuadere, seguì l'uomo e ne
imparò l'arte dal principio. Nel prender congedo, il maestro gli diede
un ago e disse: -Con questo puoi ricucire tutto quel che ti capita, sia
tenero come un uovo o duro come l'acciaio; e ridiventerà d'un sol
pezzo, che non si potrà più vedere la cucitura-. Quando fu trascorso il
tempo stabilito, i quattro fratelli si trovarono insieme al crocicchio;
si abbracciarono e si baciarono e tornarono a casa dal padre. Essi gli
raccontarono com'era andata, e che ognuno aveva imparato il proprio
mestiere. Se ne stavano appunto davanti alla casa, sotto un grande
albero, e il padre disse: -Voglio mettervi alla prova e vedere quel che
sapete fare-. Poi alzò gli occhi e disse al secondo figlio: -Lassù in
cima a quest'albero c'è un nido di fringuelli: dimmi un po' quante
uova ci sono-. L'astronomo prese il suo cannocchiale, guardò in alto e
disse: -Ce ne sono cinque-. -Ora- disse il padre al maggiore -portale
giù, senza disturbare l'uccello che sta covando.- Il ladro ingegnoso
salì, tolse le uova sotto il ventre dell'uccellino, che non se ne
accorse affatto e restò tranquillamente a covare. Egli le portò al padre
che le prese, le mise sulla tavola, una per angolo e la quinta nel
mezzo, e disse al cacciatore: -Colpisci le uova con un solo colpo e
spezzale a metà-. Il cacciatore prese la mira con lo schioppo e colpì le
uova proprio come voleva il padre, tutt'e cinque con un solo colpo.
-Adesso tocca a te- disse il padre al quarto figlio. -Devi ricucire le
uova e anche gli uccellini che ci sono dentro, in modo che il colpo di
schioppo non nuoccia loro.- Il sarto prese il suo ago e le cucì, come
gli era stato ordinato. Quand'ebbe finito, il ladro dovette riportarle
nel nido sull'albero e rimetterle sotto l'uccello, senza che se ne
accorgesse. L'uccellino finì di covarle, e dopo qualche giorno uscirono
fuori i piccoli, e avevano una piccola riga rossa attorno al collo, là
dove il sarto li aveva ricuciti. -Sì- disse il vecchio ai suoi figli
-avete impiegato bene il vostro tempo e imparato a dovere. Non posso
dire chi di voi sia da preferirsi: lo si vedrà quando avrete
l'occasione di usare la vostra arte.- Non molto tempo dopo il paese fu
in subbuglio, perché‚ la principessa era stata rapita da un drago. Il re
si tormentava giorno e notte e rese noto che, chiunque l'avesse
riportata, l'avrebbe avuta in sposa. I quattro fratelli dissero:
-Sarebbe un'occasione per farci conoscere- e decisero di andare a
liberare la principessa. -Dove sia, lo saprò subito- disse l'astronomo;
guardò nel suo cannocchiale e disse: -La vedo: è su uno scoglio nel
mare, lontano da qui, e accanto a lei c'è il drago a farle la guardia-.
Allora andò dal re, chiese una nave per s‚ e i suoi fratelli e si mise
in mare con loro finché‚ giunsero allo scoglio. Là c'era la principessa
e il drago le giaceva in grembo e dormiva. Il cacciatore disse: -Non
posso sparargli, ucciderei anche la bella fanciulla-. -Allora proverò
io- disse il ladro, e tolse la principessa di sotto al drago, ma così
piano e con tanta abilità, che il mostro non si accorse di nulla e
continuò a russare. Tutti contenti, la portarono di corsa sulla nave e
presero il largo. Ma ecco arrivare il drago che al risveglio non aveva
più trovato la principessa, e li inseguiva sbuffando furibondo per
l'aria. Si librava proprio sopra di loro, e stava per calare sulla
nave, quando il cacciatore puntò lo schioppo e lo colpì al cuore,
uccidendolo. Il mostro piombò giù, ma era così grosso che nel cadere
sfasciò tutta la nave, ed essi si tenevano a galla, in mare aperto,
aggrappati a qualche tavola. Ma il sarto, senza perder tempo, prese il
suo ago miracoloso, cucì insieme le tavole a punti lunghi, ci si
accomodò sopra e raccolse tutti i pezzi della nave. Poi ricucì anche
questi, con tanta destrezza che ben presto la nave fu nuovamente pronta
a far vela, ed essi poterono tornare felicemente a casa. La gioia fu
grande quando i quattro fratelli ricondussero la figlia al re, e questi
disse loro: -Uno di voi quattro l'avrà in isposa, ma decidete voi chi
debba essere-. Allora essi si misero a litigare, e l'astronomo diceva:
-Se io non avessi visto la principessa, tutte le vostre arti sarebbero
state inutili: è dunque mia-. Il ladro diceva: -A che serviva vederla,
se non l'avessi tolta di sotto al drago? E' dunque mia-.
Il cacciatore diceva: -Ma sareste stati tutti sbranati dal mostro
insieme alla principessa, se io non lo avessi ucciso: è dunque mia-. Il
sarto diceva: -E se io, con la mia arte, non vi avessi ricucito la nave,
sareste annegati tutti miseramente: è dunque mia-. Allora il re
sentenziò: -Avete tutti ugual diritto, e poiché‚ non potete avere tutti
la fanciulla, non l'avrà nessuno; in premio darò invece a ciascuno la
metà di un regno-. I fratelli dissero: -E' meglio così, piuttosto che
essere in contrasto-. Il re diede loro un mezzo regno per ciascuno, ed
essi vissero felici con il padre.
