# author: Gebrüder Grimm
# source: tbc
# url: https://www.grimmstories.com/it//grimm_fiabe/i_figli_oro
# note: copyright of translation tbc

## I figli d'oro 

C'era una volta un pover'uomo e una povera donna, che possedevano
solamente una piccola capanna, si cibavano di pesce e vivevano alla
giornata. Ma un giorno, mentre l'uomo sedeva vicino all'acqua a
gettare la sua rete, gli accadde di pescare un pesce che era tutto
d'oro. E mentre lo contemplava, pieno di meraviglia, il pesce si mise a
parlare e disse: -Ascolta, pescatore, se mi ributti in acqua,
trasformerò la tua capanna in uno splendido castello-. Il pescatore
rispose: -Che cosa me ne faccio di un castello se non ho niente da
mangiare?-. Il pesce d'oro soggiunse: -Provvederò anche a questo: nel
castello ci sarà un armadio, e ogni volta che lo aprirai vi troverai
dentro dei piatti colmi di ogni sorta di cibo che tu possa desiderare-.
-Se è così- disse l'uomo -posso proprio farti questo favore!- -Sì-
rispose il pesce -ma a condizione che tu non dica a nessuno, chiunque
egli sia, da dove viene la tua fortuna. Basta che tu dica una sola
parola e tutto sparirà.- L'uomo tornò a gettare in acqua il pesce
incantato e andò a casa. Ma dove c'era la sua capanna sorgeva ora un
grande castello. Egli fece tanto d'occhi, entrò e vide sua moglie
vestita con abiti eleganti, che se ne stava seduta in una splendida
stanza. Tutta contenta gli disse: -Marito è successo tutt'a un tratto.
Mi piace tanto!-. -Sì- rispose l'uomo -piace anche a me, ma ho una gran
fame, dammi qualche cosa da mangiare.- La donna disse: -Non ho nulla e
non so trovare niente nella casa nuova-. -Oh- disse l'uomo -vedo là un
grosso armadio, aprilo un po'.- Quand'ella lo aprì, dentro c'era
focaccia, carne, frutta e vino, con un aspetto molto invitante. Allora
la donna esclamò, piena di gioia: -Cuor mio, che cosa desideri di più?-.
Ed essi bevvero e mangiarono insieme. Quando furono sazi, la donna
chiese: -Marito, di dove viene mai tutta questa ricchezza?-. -Ah!-
rispose egli -non me lo domandare, non posso dirtelo, poiché‚ se lo
rivelo a qualcuno la nostra fortuna è finita.- -Be'- diss'ella -dato
che non devo saperlo, non mi interessa neanche.- Ma non parlava sul
serio; non ebbe più pace n‚ giorno n‚ notte e prese a tormentare il
marito, finché‚ questi le disse che la ricchezza proveniva da un magico
pesce d'oro, che egli un giorno aveva pescato e rimesso in libertà. E
come ebbe parlato, il bel castello e l'armadio scomparvero, ed essi
tornarono a stare nella vecchia capanna. L'uomo dovette tornare a fare
il pescatore. Ma la fortuna volle che egli pescasse di nuovo il pesce
d'oro. -Ascolta- disse il pesce -se mi ributti in acqua, ti ridarò il
castello con l'armadio pieno di lesso e di arrosto; bada solo a non
rivelare chi te l'ha dato, altrimenti lo perdi di nuovo.- -Farò bene
attenzione- rispose il pescatore e gettò il pesce in acqua. A casa tutto
era tornato splendido come prima, e la moglie era felice di tanta
fortuna, ma la curiosità non le lasciava pace e, dopo un paio di giorni,
ella ricominciò a chiedere come fosse andata e come avesse fatto. Il
marito per un po' non disse nulla, ma ella lo seccò a tal punto che
finì collo sbottare e rivelò il segreto. Il castello scomparve
all'istante, ed essi si ritrovarono nuovamente nella vecchia capanna.
-Adesso sarai contenta!- disse l'uomo. -Così possiamo tornare a far la
fame.- -Ah- disse la donna -preferisco rinunciare alla ricchezza,
piuttosto che non sapere da dove viene; altrimenti non mi do pace.-
L'uomo tornò a pescare e dopo un po' di tempo non gli andò
diversamente: pescò per la terza volta il pesce d'oro. -Ascolta- disse
il pesce -vedo bene che devo cadere nelle tue mani; portami a casa e
tagliami in sei pezzi: due dalli da mangiare a tua moglie, due al tuo
cavallo e due sotterrali, ti porteranno fortuna.- L'uomo portò il pesce
a casa e fece quel che gli aveva detto. Ma avvenne che dai due pezzi
sepolti sotto terra germogliarono due gigli d'oro, il cavallo partorì
due puledri d'oro e la moglie del pescatore due figli tutti d'oro. I
figli crebbero facendosi grandi e belli, e i gigli e i puledri crebbero
con loro. Allora essi dissero: -Babbo, vogliamo montare sui nostri
cavalli d'oro e andarcene per il mondo-. Tutto triste egli rispose:
-Come farò a resistere se ve ne andate e io non so niente di voi?-. Ma
essi dissero: -I due gigli d'oro rimangono qui, e dal loro aspetto
potrete vedere come stiamo: se sono freschi, stiamo bene; se
appassiscono siamo malati; se cadono, siamo morti-. Se ne andarono sui
loro cavalli e giunsero a un'osteria dove c'era molta gente e, quando
videro i due ragazzi d'oro, li derisero e li canzonarono. All'udire
quelle beffe, uno dei due ragazzi si vergognò, non volle più girare il
mondo, voltò il cavallo e se ne tornò a casa dal padre. L'altro invece
proseguì il suo cammino e giunse a un gran bosco. Quando volle entrarvi,
la gente disse: -Non potete attraversare il bosco, è pieno di briganti
che vi faranno del male; se poi vedono che voi e il vostro cavallo siete
d'oro, vi ammazzeranno-. Ma egli non si lasciò spaventare e disse:
-Devo assolutamente attraversarlo!-. Prese delle pelli d'orso, le
indossò e con esse ricoprì anche il cavallo di modo che l'oro non si
vedesse più, poi si addentrò tranquillamente nel bosco. Dopo un po' udì
dei fruscii nei cespugli e delle voci di gente che parlava insieme. Da
una parte sentì gridare: -Eccone uno!- ma dall'altra: -Lascialo andare!
E' un povero pezzente senza quattrini. Che ce ne facciamo di lui?-.
Così il cavaliere d'oro attraversò felicemente il bosco senza che gli
accadesse alcunché. Un giorno giunse in un villaggio dove vide una
fanciulla così bella che egli pensò che non ne esistessero di più belle
a questo mondo. E poiché‚ provò subito un amore ardente per lei, le si
avvicinò e disse: -Ti amo con tutto il cuore: vuoi diventare la mia
sposa?-. Anch'egli piacque alla fanciulla, sicché‚ ella acconsentì e
disse: -Sì, sarò la tua sposa e ti sarò fedele per tutta la vita-. Così
si sposarono e, durante i festeggiamenti, sul più bello, giunse il padre
della sposa il quale, vedendo la figlia che si sposava, si meravigliò e
disse: -Dov'è lo sposo?-. Gli indicarono il ragazzo d'oro, che
indossava ancora le sue pelli d'orso. Allora il padre andò su tutte le
furie e disse: -Mai e poi mai darò mia figlia a un pezzente!- e voleva
ucciderlo. Allora la figlia lo supplicò con tutte le sue forze dicendo:
-Ormai è mio marito e io l'amo con tutto il cuore- e alla fine egli si
placò. Ma questo pensiero non gli dava pace, sicché‚ il mattino seguente
si levò di buon'ora per andare a vedere se il marito di sua figlia
fosse un pezzente qualunque. Ma, guardando nella stanza, vide nel letto
un bell'uomo d'oro, mentre le pelli d'orso giacevano a terra. Allora
ritornò indietro pensando: "Per fortuna ho frenato la mia collera!."
Ma il ragazzo d'oro sognò di andare a caccia e di inseguire uno
splendido cervo. Al mattino, quando si svegliò, disse alla sua sposa:
-Voglio andare a caccia-. Ma ella ebbe paura e lo supplicò di restare,
dicendo: -Ti potrebbe succedere una disgrazia-. Egli però rispose: -Devo
assolutamente andare-. Si alzò e andò nel bosco, dove ben presto si
imbatté‚ in un cervo stupendo, proprio come nel sogno. Egli prese la
mira per abbatterlo, ma il cervo scappò via. Allora il cavaliere si mise
a rincorrerlo per sterpi e fossati, senza stancarsi mai per tutto il
giorno: ma alla sera il cervo sparì, e quando egli si guardò attorno si
trovò davanti alla casina di una strega. Bussò e uscì una vecchina che
gli chiese: -Che andate cercando così tardi in mezzo a questo grande
bosco?-. Egli disse: -Non avete visto un cervo?-. -Sì- rispose ella
-conosco bene quel cervo.- E, mentr'ella parlava, un cagnolino che era
uscito con lei dalla casa abbaiava furiosamente al cavaliere. -Taci,
brutto rospo- disse questi -altrimenti ti ammazzo.- Allora la vecchia
strega gridò piena di collera: -Cosa? Vorresti uccidere il mio
cagnolino?-. E in men che non si dica trasformò il ragazzo, sicché‚ egli
giacque là impietrito, e la sua sposa lo attese invano, pensando: "E'
certamente successo ciò che mi faceva tanta paura e mi opprimeva il
cuore." Nel frattempo, a casa, l'altro fratello se ne stava davanti ai
gigli d'oro, quando improvvisamente uno di essi cadde a terra. -Ah, Dio
mio- diss'egli -a mio fratello deve essere accaduta una grave
disgrazia! Devo partire per vedere di riuscire a salvarlo.- Disse il
padre: -Resta qui: se perdo anche te, come farò?-. Ma egli rispose:
-Devo assolutamente andare!-. Partì in sella al suo cavallo d'oro e
giunse nel gran bosco dove suo fratello giaceva impietrito. La vecchia
strega uscì dalla casa, lo chiamò e voleva ammaliare anche lui, ma egli
non si avvicinò e disse: -Ti uccido se non ridai la vita a mio
fratello-. Così, benché‚ controvoglia, ella fu costretta a toccare la
pietra e a restituirgli la vita. I due ragazzi d'oro, felici di
rivedersi, si baciarono e si abbracciarono; poi uscirono insieme a
cavallo dal bosco, l'uno per tornare dalla sposa, l'altro a casa dal
padre. E il padre disse: -Sapevo che avevi liberato tuo fratello,
perché‚ il giglio d'oro si è rialzato d'un tratto e ha continuato a
fiorire-. E vissero felici e prosperi fino alla morte.
