# author: Gebrüder Grimm
# source: tbc
# url: https://www.grimmstories.com/it//grimm_fiabe/il_trombotto_e_l_upupa
# note: copyright of translation tbc

## Il trombotto e l'upupa 

"Dove preferite pascolare la vostra mandria?," chiese un tale ad un
bovaro. "Qui, signore, dove l'erba non è né troppo grassa né troppo
magra, altrimenti non fa bene." - "Perché?," chiese il signore.
"Sentite quel grido roco che viene dal prato?," rispose il pastore,
"è il trombotto. Una volta era un pastore, così pure l'upupa. Voglio
raccontarvi la loro storia." Il trombotto custodiva la sua mandria in
prati verdi e grassi dove c'erano fiori in quantità, e perciò le sue
mucche erano forti e selvagge! Invece l'upupa portava il bestiame su
montagne alte e brulle, dove il vento gioca con la sabbia, e le sue
mucche diventavano magre e non s'irrobustivano. La sera, quando i
pastori tornavano a casa, il trombotto non poteva raccogliere le sue
mucche, perché parevano matte e gli scappavano via. Egli gridava: "Oh
vacca rossa, Oh." Ma invano. Nessuna dava retta al suo grido. L'upupa
invece non riusciva a far alzare le sue bestie, tanto erano fiacche e
sfinite. "Uh, Uh," gridava, ma inutilmente. Quelle se ne stavano
sdraiate sulla sabbia. Così accade se non si ha misura. Ancora oggi, che
non custodiscono più mucche, il trombotto grida "Oh, Oh," e l'upupa
"Uh, Uh."
