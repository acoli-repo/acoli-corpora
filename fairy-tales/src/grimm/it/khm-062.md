# author: Gebrüder Grimm
# source: tbc
# url: https://www.grimmstories.com/it//grimm_fiabe/la_regina_della_api
# note: copyright of translation tbc

## La regina delle api 

Due principi se ne andarono in cerca di avventure e finirono col menare
una vita viziosa e dissoluta, sicché‚ non fecero più ritorno a casa. Il
più giovane, che era chiamato il Grullo, se ne andò alla ricerca dei
fratelli, ma quando li trovò essi lo presero in giro perché‚ egli, con
la sua dabbenaggine, voleva farsi strada nel mondo, mentre loro non ci
erano riusciti pur essendo molto più avveduti. Si misero in cammino
tutti e tre insieme e giunsero a un formicaio. I due maggiori volevano
buttarlo all'aria, per vedere le formichine andare qua e là impaurite,
e portare via le uova. Ma il Grullo disse: -Lasciatele in pace quelle
bestie, non sopporto che le disturbiate-. Proseguirono e giunsero a un
lago dove nuotavano tante tante anatre. I due fratelli volevano
catturarne un paio per farle arrostire, ma il Grullo ripeté‚:
-Lasciatele in pace quelle bestie, non tollero che le uccidiate-. Infine
giunsero a un alveare, dove c'era tanto miele che colava sul tronco. I
due volevano appiccare il fuoco all'albero per soffocare le api e
prendere il miele. Ma il Grullo tornò a tenerli lontani dicendo:
-Lasciate in pace quelle bestie, non tollero che le bruciate-. I tre
fratelli arrivarono a un castello: nelle scuderie c'erano soltanto dei
cavalli di pietra e non si vedeva anima viva. Attraversarono tutte le
sale, finché‚ giunsero a una porta con tre serrature; ma in mezzo alla
porta c'era uno spioncino attraverso il quale si poteva vedere nella
stanza. Videro un omino grigio seduto a un tavolo. Lo chiamarono una,
due volte, ma egli non sentì. Infine lo chiamarono per la terza volta,
allora si alzò e uscì dalla stanza. Senza dire neanche una parola li
condusse a una tavola riccamente imbandita e, quand'ebbero mangiato e
bevuto, diede a ciascuno di loro una camera da letto. Il mattino dopo
l'omino andò dal maggiore, gli fece un cenno con il capo e lo portò a
una lapide, sulla quale erano scritte le tre imprese che si dovevano
compiere per liberare il castello. La prima consisteva in questo: nel
bosco, sotto il muschio, bisognava cercare le mille perle della
principessa; ma se al tramonto ne mancava una sola, colui che le aveva
cercate diventava di pietra. Il maggiore andò e cercò per tutto il
giorno ma, al tramonto, ne aveva trovate soltanto cento; così accadde
ciò che diceva la lapide ed egli fu tramutato in pietra. Il giorno
seguente fu il secondo fratello a tentare l'avventura; ma non fu più
fortunato del primo, trovò infatti solo duecento perle e anch'egli
impietrì. Infine fu la volta del Grullo; si mise a cercare fra il
muschio, ma era così difficile trovare le perle e ci voleva tanto di
quel tempo! Allora sedette su di una pietra e si mise a piangere. Mentre
se ne stava là arrivò il re delle formiche, al quale una volta egli
aveva salvato la vita. Lo accompagnavano cinquemila formiche, e non
trascorse molto tempo che le bestioline avevano trovato tutte le perle,
riunendole in un mucchio. Il secondo compito consisteva nel ripescare
dal lago la chiave che apriva la camera da letto della principessa
Quando il Grullo arrivò al lago, le anatre che egli aveva salvato
accorsero a nuoto, si tuffarono e ripescarono la chiave dal fondo. Ma la
terza impresa era la più difficile: delle tre principesse addormentate
bisognava scegliere la più giovane e la più amabile. Esse erano
perfettamente uguali, e nulla le distingueva se non che la maggiore
aveva mangiato un pezzo di zucchero, la seconda un po' di sciroppo e la
più giovane un cucchiaio di miele. Egli doveva riconoscere dal respiro
colei che aveva mangiato il miele. Ma in quella giunse la regina delle
api che il Grullo aveva protetto dal fuoco; assaggiò la bocca di tutt'e
tre e infine si fermò su quella che aveva mangiato miele, così il
principe riconobbe quella giusta. Allora l'incanto svanì, ogni cosa fu
liberata dal sonno e chi era di pietra riacquistò la forma umana. Il
Grullo sposò la più giovane e la più amabile delle principesse e divenne
re dopo la morte del padre di lei. I fratelli invece sposarono le altre
due fanciulle.
