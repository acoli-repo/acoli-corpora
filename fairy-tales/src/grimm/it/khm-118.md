# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_cerusici
# note: copyright of translation tbc

## I tre cerusici 

Tre cerusici giravano il mondo, convinti di conoscere la loro arte alla
perfezione, e giunsero in una locanda dove volevano pernottare. L'oste
domandò da dove venissero e dove andassero. -Giriamo per il mondo
esercitando la nostra arte.- -Fatemi un po' vedere quel che sapete
fare- disse l'oste. Il primo disse che si sarebbe tagliato la mano e
che il mattino dopo l'avrebbe riattaccata; il secondo disse che si
sarebbe strappato il cuore e al mattino l'avrebbe rimesso al suo posto;
il terzo disse che si sarebbe cavato gli occhi e che al mattino li
avrebbe risanati. Ma essi avevano un unguento, e bastava spalmarlo sulle
ferite perché‚ si rimarginassero; e portavano sempre con s‚ la fialetta
che lo conteneva. Tagliarono dunque mano, cuore e occhi, come avevano
detto, li misero su di un piatto e lo diedero all'oste; e l'oste lo
diede a una ragazza perché‚ lo chiudesse nell'armadio, e lo serbasse
con cura. Ma la ragazza se la intendeva di nascosto con un soldato.
Quando l'oste, i tre cerusici e tutti quanti in casa si furono
addormentati, il soldato venne e volle da mangiare. La fanciulla aprì
l'armadio e gli prese qualcosa, e per la gran gioia dimenticò di
chiudere la porta dell'armadio; si sedette a tavola accanto
all'innamorato e chiacchierarono insieme. Mentre sedeva là tutta
contenta, senza aspettarsi guai, entrò il gatto di soppiatto, trovò
l'armadio aperto, prese la mano, il cuore e gli occhi dei tre cerusici
e scappò via. Quando il soldato ebbe finito di mangiare e la ragazza
volle sparecchiare e riporre le stoviglie nell'armadio, si accorse che
il piatto datole dall'oste in custodia era scomparso. Spaventata, disse
all'amante: -Ah, povera me, che farò mai?! La mano è sparita, e così
pure il cuore e gli occhi! Che mai sarà di me domattina!-. -Sta'
tranquilla- disse il soldato -ti aiuterò io. Dammi solo un coltello
affilato: alla forca è appeso un ladro, gli taglierò la mano; sai che
mano era?- -La destra.- La fanciulla gli diede un coltello affilato, ed
egli andò, tagliò la mano a quel povero peccatore e gliela portò. Poi
afferrò il gatto e gli cavò gli occhi; ora mancava soltanto il cuore.
-Non avete forse macellato e conservato la carne del porco in cantina?-
-Sì- rispose la fanciulla. -Benissimo- disse il soldato; scese in
cantina, prese un cuore di porco e lo diede alla fanciulla. Ella mise
tutto quanto nel piatto, lo ripose nell'armadio e, quando l'innamorato
se ne andò, si mise a letto tranquilla. Al mattino, quando i tre
cerusici si alzarono, dissero alla fanciulla che andasse a prendere il
piatto in cui erano la mano, il cuore e gli occhi. Ella andò a prenderlo
nell'armadio, e il primo si mise la mano del ladro, la spalmò con il
suo unguento e la mano gli si attaccò subito. Il secondo si mise gli
occhi del gatto, e il terzo il cuore di porco. L'oste se ne stava là ad
ammirare la loro arte, e disse di non aver mai visto una cosa simile: ne
avrebbe fatto grandi elogi e li avrebbe raccomandati a tutti. Poi essi
pagarono il conto e proseguirono il cammino. Mentre camminavano, quello
con il cuore di porco non restava con loro, ma correva in ogni angolo a
grufolare come fanno i maiali. Gli altri volevano trattenerlo per le
falde della giubba, ma non serviva a nulla: egli si liberava e correva
là dove c'erano le peggiori immondizie. Anche il secondo si comportava
in modo strano, si fregava gli occhi e diceva all'altro: -Camerata, che
cosa mi succede? Questi non sono i miei occhi, non vedo niente; ho
bisogno di qualcuno che mi guidi perché‚ non cada-. Così a fatica
proseguirono il cammino fino a sera, quando giunsero a un'altra
locanda. Vi entrarono insieme e in un angolo c'era un ricco signore
seduto davanti a un tavolo, e contava dei denaro. Quello con la mano del
ladro gli girò attorno, sussultò un paio di volte, e infine, quando il
signore si voltò, cacciò la mano nel mucchio e prese una manciata di
denaro. Uno dei due cerusici lo vide e disse: -Camerata, che fai? Non si
deve rubare, vergognati!-. -Ah- diss'egli -non posso farci niente: è un
sussulto che ho nella mano e che mi costringe a rubare, anche se non
voglio.- Poi si coricarono per dormire, e quando furono distesi a letto
era così buio che non ci si vedeva a un palmo dal naso. D'un tratto,
quello con gli occhi da gatto si svegliò, destò gli altri e disse:
-Fratelli, guardate un po': non vedete come corrono quei topolini
bianchi laggiù?-. Gli altri due si levarono ma non riuscirono a vedere
nulla. Allora egli disse: -Qui c'è qualcosa che non va: non abbiamo
avuto ciò che ci apparteneva; dobbiamo tornare dall'oste che ci ha
ingannati-. Così il mattino dopo tornarono alla locanda e dissero
all'oste che non avevano riavuto la loro roba: uno aveva la mano da
ladro, il secondo gli occhi di un gatto, e il terzo un cuore di porco.
L'oste disse che la colpa era certamente della ragazza e voleva
chiamarla; ma quella, avendo visto venire i tre cerusici, era fuggita
dalla porticina sul retro e non tornò più. Allora i tre dissero
all'oste di dare loro molto denaro, altrimenti avrebbero dato fuoco
alla casa. Egli diede loro tutto quello che aveva e che riuscì a
racimolare, e con quel denaro i tre se ne andarono via. Bastò loro per
tutta la vita, ma avrebbero preferito avere la roba loro.
