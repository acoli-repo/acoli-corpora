# author: Gebrüder Grimm
# source: tbc
# url: https://www.grimmstories.com/it//grimm_fiabe/la_saggia_elsa
# note: copyright of translation tbc

## La saggia Elsa 

Un uomo aveva una figlia che chiamavano la saggia Elsa. Quando fu
cresciuta il padre disse: "Dobbiamo darle marito." - "Sì," disse la
madre, "purché‚ qualcuno la voglia." Finalmente giunse da lontano un
certo Gianni e la chiese in moglie, ma a condizione che la saggia Elsa
fosse davvero assennata. "Oh," disse il padre, "ha sale in zucca!" E
la madre aggiunse: "Ah, vede correre il vento per la strada e sente
tossire le mosche." - "Sì," disse Gianni "se non è ben giudiziosa,
non la piglio." A tavola, dopo aver mangiato, la madre disse: "Elsa,
vai in cantina a prendere della birra." Ella staccò il boccale dalla
parete, andò in cantina e, per strada, sbatacchiava per bene il
coperchio per non annoiarsi. Quando fu in cantina, prese lo sgabello e
lo mise davanti alla botte, per non doversi piegare e rischiare di farsi
male alla schiena, buscandosi un guaio imprevisto. Poi si mise davanti
il boccale e aprì il rubinetto e mentre la birra scorreva, non volendo
lasciare inoperosi gli occhi, li alzò verso la parete; guardò di qua e
di là finché‚ scorse, proprio sopra la sua testa, un piccone che i
muratori avevano lasciato là per sbaglio. Allora la saggia Elsa
incominciò a piangere e disse: "Se sposo Gianni e abbiamo un bambino e
quando è grande lo mandiamo in cantina a spillare la birra, il piccone
gli cade sulla testa e lo ammazza!" Così se ne stette là a piangere a
più non posso sull'imminente sciagura. Di sopra aspettavano la birra,
ma la saggia Elsa non arrivava mai. Allora la madre disse alla serva:
"Va' giù in cantina a vedere dov'è Elsa." La serva andò e la trovò
seduta davanti alla botte che singhiozzava forte. "Elsa, perché‚
piangi?" domandò la serva. "Ah," rispose, "non dovrei piangere? Se
sposo Gianni e abbiamo un bambino, e quando è grande lo mandiamo in
cantina a spillare la birra, può darsi che gli cada il piccone in testa
e l'ammazzi." La serva disse: "Ma guarda com'è saggia la nostra
Elsa!" Le si sedette accanto e incominciò a piangere anche lei su
quella sciagura. Dopo un po', poiché‚ la serva non tornava e sopra
avevano sete, l'uomo disse al servo: "Va' giù in cantina a vedere
dove sono Elsa e la serva." Il servo scese, ed ecco la saggia Elsa e la
serva che piangevano insieme. Ed egli chiese: "Perché‚ piangete?" -
"Ah," disse Elsa, "non dovrei piangere? Se sposo Gianni e abbiamo un
bambino, e quando è grande lo mandiamo in cantina a spillare la birra,
gli cade il piccone sulla testa e lo ammazza." Allora il servo disse:
"Ma guarda com'è saggia la nostra Elsa!" Le si sedette accanto e
incominciò anch'egli a strillar forte. Di sopra aspettavano il servo,
ma vedendo che non veniva mai, l'uomo disse alla moglie: "Va' giù in
cantina a vedere dov'è Elsa." La donna scese, li trovò tutti e tre a
lamentarsi e domandò il perché. Allora Elsa raccontò anche a lei che, di
certo, il suo futuro bambino sarebbe stato ucciso dal piccone, appena
fosse grande e dovesse spillare la birra, e il piccone cadesse. Allora
anche la madre disse: "Ma guarda com'è saggia la nostra Elsa!" Si
mise a sedere e pianse con loro. Di sopra, l'uomo attese ancora un
pochino, ma siccome sua moglie non tornava ed egli aveva sempre più
sete, disse: "Scenderò io stesso in cantina a vedere dov'è Elsa." Ma
quando arrivò in cantina e li vide tutti in lacrime, l'uno accanto
all'altro, e ne udì la causa, cioè che la colpa era del bambino che
Elsa un giorno avrebbe forse messo al mondo e che poteva essere ucciso
dal piccone se vi si sedeva sotto a spillare la birra proprio nel
momento in cui il piccone cadeva, allora esclamò: "Ma guarda com'è
saggia la nostra Elsa!" Si sedette e si mise a piangere con gli altri.
Sopra, il fidanzato rimase solo per un bel po'; poi, dato che nessuno
ritornava, pensò: "Ti staranno aspettando di sotto; devi scendere anche
tu a vedere cosa fanno." Quando scese, li trovò tutti e cinque seduti a
piangere e lamentarsi l'uno meglio dell'altro, da far proprio
compassione. "Che disgrazia è successa?" domandò. "Ah, caro Gianni,"
disse Elsa, "se ci sposeremo e avremo un bambino, e diventa grande e lo
mandiamo qui a spillare la birra, allora il piccone che è rimasto lassù
può cadergli sulla testa e spaccargliela: e non dovremmo piangere?" -
"Be'," disse Gianni, "la tua saggezza mi basta e, poiché‚ sei così
giudiziosa, ti prenderò in moglie." La prese per mano, la portò di
sopra e la sposò.

Dopo un certo tempo Gianni disse: "Moglie mia, io esco: vado a lavorare
per guadagnare un po'; va' tu nel campo e mieti il grano che non ci
manchi il pane." - "Sì, mio caro Gianni," rispose Elsa, "lo farò."
Quando Gianni fu uscito, ella si cucinò una buona zuppa e se la portò al
campo. Appena arrivata, disse fra s': "Cosa faccio prima, mieto o
mangio? Be', prima mangerò." Così si mise a mangiare la sua zuppa e
quando fu bella sazia, si disse di nuovo: "Cosa faccio prima, mieto o
dormo? Be', prima dormirò." Si distese nel grano e si addormentò.
Gianni era a casa da un bel pezzo, ma Elsa non tornava; allora disse:
"Com'è saggia la mia Elsa! Ha così voglia di lavorare che non torna a
casa neppure per mangiare!" Ma siccome Elsa non tornava mai e
imbruniva, Gianni uscì per andare a vedere quanto avesse mietuto; ma non
aveva mietuto un bel niente, e dormiva, lunga distesa nel grano. Allora
Gianni corse a casa a prendere una rete per gli uccelli con dei piccoli
campanellini, e gliela tese intorno senza che lei si svegliasse. Poi
tornò a casa, chiuse la porta e si sedette sulla sua sedia. Finalmente,
a notte fonda, la saggia Elsa si svegliò; e quando si alzò ci fu intorno
a lei un rumore di campanellini che tintinnavano a ogni passo. Allora si
spaventò, si confuse dubitando di essere proprio la saggia Elsa e disse:
"Sono io o non sono io?" Ma non sapeva che cosa rispondere e se ne
stette dubbiosa per un bel po'; infine pensò: "Andrò a casa a
domandare se sono o no io; lo sapranno di certo." Corse davanti
all'uscio ma era chiuso; allora bussò alla finestra gridando: "Gianni,
c'è Elsa?" - "Sì," rispose Gianni, "è qua." Ella si spaventò e
disse: "Ah, Signore, allora non sono io!" E andò a un'altra porta, ma
udendo il tintinnio dei campanelli, la gente non voleva aprirle. Così
andò in giro un po' dappertutto; poi fuggì dal villaggio.
