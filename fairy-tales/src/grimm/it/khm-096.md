# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_uccelli
# note: copyright of translation tbc

## I tre uccelli 

Più di mille anni or sono nel nostro paese c'erano tanti piccoli re, e
uno di essi abitava sul monte Keuter e gli piaceva molto andare a
caccia. Una volta, mentre usciva dal castello con i suoi cacciatori, ai
piedi del monte c'erano tre fanciulle che custodivano le mucche; e
quando videro il re con tutta quella gente, la maggiore gridò alle altre
due, indicando il re: -Ehi, ehi! Se non ottengo quello, non voglio
nessuno!-. La seconda rispose, dall'altra parte del monte, indicando la
persona che si trovava alla destra del re: -Ehi, ehi! Se non ottengo
quello, non voglio nessuno!-. Allora la più giovane gridò, indicando la
persona che si trovava alla sinistra del re: -Ehi, ehi! Se non ottengo
quello, non voglio nessuno!-. E si trattava dei due ministri. Il re
sentì tutto e, quando fu di ritorno dalla caccia, fece chiamare le tre
fanciulle e chiese loro che cosa avessero detto il giorno prima ai piedi
del monte. Esse non volevano dirlo, ma il re domandò alla maggiore se lo
voleva per marito. Ella rispose di sì, e le sue sorelle sposarono i due
ministri, poiché‚ erano tutt'e tre molto belle di viso, soprattutto la
regina che aveva i capelli biondi come il lino. Ma le due sorelle non
ebbero figli; e una volta che il re dovette partire, le fece chiamare
per assistere la regina, che era incinta. Ella mise al mondo un
maschietto con una stella rossa. Allora le due sorelle combinarono
insieme di buttare in acqua quel bel bambino. Quando l'ebbero gettato
nel fiume (credo che si trattasse del Weser), si alzò in volo un
uccellino che cantò:-Preparato per la morte fino a cambio della sorte,
fra i mazzi di gigli c'è un dei miei figli?-All'udirlo, le due sorelle
si spaventarono e fuggirono. Quando il re tornò a casa, gli dissero che
la regina aveva partorito un cane. E il re disse: -Quello che fa Dio, è
ben fatto-. Ma nei pressi del fiume abitava un pescatore, che tirò fuori
dall'acqua il bambino ancora vivo e, siccome sua moglie non aveva
figli, lo allevarono loro. L'anno dopo, il re dovette nuovamente
assentarsi, e la regina mise al mondo un altro maschietto; le due
sorelle malvagie lo presero e lo buttarono nel fiume, e di nuovo si alzò
in volo l'uccellino che cantò:-Preparato per la morte fino a cambio
della sorte, fra i mazzi di gigli c'è un dei miei figli?-E quando il re
tornò, le due sorelle gli dissero che la regina aveva di nuovo partorito
un cane, ed egli ripeté‚: -Quello che fa Dio, è ben fatto-. Il pescatore
tirò fuori dall'acqua anche questo bambino e lo allevò. Il re partì
nuovamente e la regina partorì una bimba e le sorelle malvagie gettarono
anche lei nel fiume. Di nuovo si alzò in volo l'uccellino che
cantò:-Preparato per la morte fino a cambio della sorte, fra i mazzi di
gigli c'è un dei miei figli?-Quando il re tornò a casa, gli dissero che
la regina aveva partorito un gatto. Allora egli si arrabbiò e la fece
gettare in carcere, dove rimase per lunghi anni. Nel frattempo i bambini
erano cresciuti; una volta il maggiore andò a pescare con altri ragazzi,
ma questi non lo volevano con loro e dicevano: -Vattene via, tu, figlio
di nessuno!-. Egli ne fu molto addolorato e chiese al vecchio pescatore
se fosse vero. Questi gli raccontò che una volta, pescando, l'aveva
tirato fuori dall'acqua. Allora egli disse che voleva andare a cercare
suo padre. Il pescatore lo pregò di rimanere ma egli non si lasciò
convincere, e il pescatore finì col dargli il permesso. Egli si mise in
cammino e camminò per giorni e giorni; finalmente arrivò a un gran fiume
dove c'era una vecchia che pescava. -Buon giorno, nonnina!- disse il
giovane. -Mille grazie!- -Credo che dovrai stare qui a lungo prima di
prendere un pesce!- -E tu cercherai un bel po', prima di trovare tuo
padre! Come fai ad attraversare il fiume?- disse la donna. -Già, lo sa
Iddio!- Allora la vecchia se lo prese sulle spalle e lo portò
sull'altra riva; ed egli cercò a lungo senza riuscire a trovare suo
padre. Quando fu trascorso un anno, anche il secondo se ne andò a
cercare il fratello; arrivò al fiume e tutto si svolse allo stesso modo.
Ora a casa era rimasta solamente la fanciulla, e lamentava tanto la
mancanza dei fratelli che finì anche lei col pregare il pescatore di
lasciarla andare, poiché‚ voleva cercarli. Anche lei arrivò al grande
fiume e disse alla vecchia: -Buon giorno, nonnina!-. -Mille grazie!-
-Dio vi assista nella pesca!- All'udire queste parole, la vecchia
divenne tutta gentile, la portò sull'altra riva, le diede una bacchetta
e disse: -Continua sempre per questa strada, figlia mia, e quando passi
vicino a un grosso cane nero, devi proseguire in silenzio e con
coraggio, senza ridere e senza guardarlo. Poi arriverai a un grande
castello aperto sulla cui soglia devi far cadere la bacchetta; e,
andando sempre diritto, attraversa il castello ed esci dall'altra
parte. Là c'è un vecchio pozzo e dal pozzo è cresciuto un grande albero
al quale è appesa una gabbia con un uccello; prendila e prendi anche un
bicchiere d'acqua dal pozzo e ritorna indietro per la stessa strada.
Sulla soglia riprenditi la bacchetta e, quando passi nuovamente accanto
al cane, picchialo sul muso, ma bada di colpirlo; infine torna da me-.
La fanciulla trovò tutto come aveva detto la vecchia, e sulla via del
ritorno trovò i due fratelli, che avevano girato mezzo mondo. Andarono
insieme fino a dove si trovava il cane nero; ella lo colpì sul muso e
quello divenne un bel principe, e li accompagnò al fiume. La vecchia era
ancora là, e si rallegrò molto che fossero tornati tutti; li portò
sull'altra riva e poi se ne andò anche lei poiché‚ ormai era libera
dall'incanto. Gli altri invece andarono tutti dal vecchio pescatore ed
erano tutti contenti di essersi ritrovati. La gabbia con l'uccello
l'appesero al muro. Ma il secondo figlio non poteva stare fermo a casa;
prese un arco e andò a caccia. Quando fu stanco, prese il suo flauto e
suonò un'arietta. Ma anche il re era a caccia e l'udì; andò e quando
incontrò il giovane disse: -Chi ti ha permesso di cacciare qui?-. -Oh,
nessuno!- -Chi sei?- -Sono il figlio del pescatore.- -Quello non ha
figli.- -Se non ci credi, vieni con me.- Il re andò e interrogò il
pescatore che gli raccontò ogni cosa; e l'uccellino, alla parete, si
mise a cantare:-La madre siede da sola, non c'è nessuno che la consola.
Nobile Sire, potente Re, ecco i tuoi figli davanti a te! Due malvagie
han tutto ordito, i bambini hanno rapito. Poi nell'acqua li han
gettati, lui, per caso, li ha pescati.-Tutti inorridirono; allora il re
portò con s‚ al castello l'uccello, il pescatore e i tre figli. Fece
uscire di prigione la moglie che però era ammalata e consunta. Allora la
figlia le diede da bere l'acqua del pozzo, ed ella ridiventò fresca e
sana. Le due sorelle malvagie furono bruciate, e la figlia sposò il
principe.
