# author: Gebrüder Grimm
# source: tbc
# url: https://www.grimmstories.com/it//grimm_fiabe/la_pappa_dolce
# note: copyright of translation tbc

## La pappa dolce 

C'era una volta una povera fanciulla pia, che viveva sola con sua
madre; e non avevano più nulla da mangiare. Allora la fanciulla andò nel
bosco e incontrò una vecchia che già conosceva la sua povertà, e che le
regalò un pentolino. Doveva dirgli: -Cuoci la pappa, pentolino!- e il
pentolino cuoceva una buona pappa dolce di miglio; e quando diceva:
-Fermati, pentolino!- il pentolino smetteva di cuocere. La fanciulla lo
portò a casa a sua madre: la loro miseria e la loro fame erano ormai
finite, ed esse mangiavano pappa dolce ogni volta che volevano. Un
giorno che la fanciulla era uscita, la madre disse: -Cuoci la pappa,
pentolino!-. Quello fa la pappa ed ella mangia a sazietà; ora vuole che
il pentolino la smetta, ma non sa la parola magica. Così quello continua
a cuocere la pappa, e la pappa trabocca e cresce e riempie la cucina e
l'intera casa, e l'altra casa ancora e poi la strada, come se volesse
saziare tutto il mondo, ed è un bel guaio e nessuno sa come cavarsela.
Infine, quando non restava una sola casa intatta, ritorna a casa la
fanciulla e dice: -Fermati, pentolino!- e il pentolino si ferma e smette
di fare la pappa; e chi volle tornare in città, dovette farsi strada
mangiando.
