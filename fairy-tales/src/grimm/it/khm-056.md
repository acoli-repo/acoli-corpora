# author: Gebrüder Grimm
# source: tbc
# url: https://www.grimmstories.com/it//grimm_fiabe/il_diletto_orlando
# note: copyright of translation tbc

## Il diletto Orlando 

C'era una volta una donna che era una strega e aveva due figlie: una,
brutta e cattiva, era la sua figlia; l'altra, buona e bella, era la
figliastra. Ed ella tanto amava la prima, quanto odiava la seconda. Un
giorno la figliastra aveva un bel grembiule che piaceva all'altra,
tanto che quest'ultima, invidiosa, andò dalla madre e disse: -Quel
grembiule deve essere mio-. -Sta' tranquilla, bimba mia, lo avrai-
disse la vecchia. -La tua sorellastra ha meritato la morte da un pezzo,
e questa notte, mentre dorme, verrò a tagliarle la testa. Bada solo di
coricarti dietro e spingila ben bene sul davanti.- La povera fanciulla
sarebbe stata perduta se, per caso, non si fosse trovata in un angolo da
cui pot‚ sentire tutto. Quando fu l'ora di andare a dormire, lasciò che
si coricasse prima la sorella cattiva, e che si mettesse dietro, come
desiderava; ma non appena questa fu addormentata, la sollevò e la mise
sul davanti vicino al bordo del letto, prendendo il suo posto
dall'altra parte. Durante la notte entrò quatta quatta la vecchia:
nella mano destra aveva una scure, mentre con la sinistra tastava se
c'era qualcuno sul davanti; poi afferrò la scure con ambo le mani e
spiccò la testa alla propria figlia. Quando se ne fu andata, la
figliastra si alzò, corse dal suo innamorato, che si chiamava Orlando, e
bussò alla sua porta. Quand'egli uscì, gli disse: -Ascolta, mio
diletto, dobbiamo fuggire più in fretta possibile: la matrigna voleva
uccidermi, ma ha colpito sua figlia. Quando si fa giorno e vede ciò che
ha fatto, siamo perduti-. Orlando disse: -Però dobbiamo portarle via la
bacchetta magica, altrimenti, se c'insegue, non possiamo salvarci-. La
fanciulla prese la bacchetta magica, poi afferrò la testa della morta e
lasciò cadere a terra tre gocce di sangue, una davanti al letto, una in
cucina, una sulla scala. E fuggì con l'innamorato. Al mattino, quando
la strega si alzò, chiamò sua figlia per darle il grembiule, ma quella
non venne. Allora gridò: -Dove sei?-. -Qui sulla scala che spazzo!-
rispose una goccia di sangue. La vecchia uscì ma non vide nessuno sulla
scala e gridò di nuovo: -Dove sei?-. -Qui in cucina che mi scaldo!-
rispose la seconda goccia di sangue. La vecchia andò in cucina, ma non
trovò nessuno; allora gridò per la terza volta: -Dove sei?-. -Ah, sono
qui nel letto che dormo!- disse la terza goccia di sangue. Ella entrò
nella camera e si accostò al letto. E cosa vide? Sua figlia era immersa
in una pozza di sangue e lei stessa le aveva tagliato la testa. La
strega andò su tutte le furie, si precipitò alla finestra e, poiché‚
vedeva assai lontano, scorse la fanciulla che fuggiva con il suo
diletto. -Avete già fatto un bel pezzo di strada- gridò -ma non servirà
a nulla: vi raggiungerò lo stesso!- Infilò i suoi stivali delle sette
leghe e, dopo aver fatto un paio di passi, li aveva già raggiunti. Ma la
fanciulla, ben sapendo che li avrebbe inseguiti, con la bacchetta magica
trasformò il suo diletto Orlando in un lago e se stessa in un'anitra
che nuotava in mezzo al lago. La strega si fermò sulla riva e cercò di
attirare l'anitra gettandole briciole di pane; ma essa non si lasciò
sedurre e, alla sera, la vecchia dovette tornarsene a casa senza avere
concluso nulla. La fanciulla e il suo innamorato ripresero il loro
aspetto umano e camminarono tutta la notte, fino allo spuntar del
giorno. Allora ella si trasformò in un bel fiore in mezzo a una siepe di
spine, e il diletto Orlando in un violinista. Dopo poco tempo giunse la
strega a grandi passi e disse al violinista: -Caro violinista, posso
cogliere quel bel fiore?-. -Certamente- egli rispose -intanto io
suonerò.- E mentre la vecchia si introduceva di furia fra le spine
cercando di raggiungere il fiore, che ben conosceva, il violinista si
mise a suonare ed ella, volente o nolente, dovette ballare, poiché‚ era
una danza incantata. Egli continuò a suonare, e la strega fu costretta a
ballare senza posa; le spine le strapparono le vesti di dosso, la
punsero e la scorticarono, finché‚ alla fine ella giacque a terra morta.
Liberatisi della strega, Orlando disse: -Ora andrò da mio padre a
preparare le nozze-. -Intanto io resterò qui ad aspettarti- rispose la
fanciulla -e perché‚ nessuno mi riconosca, mi voglio tramutare in una
pietra rossa.- Così Orlando se ne andò, e la fanciulla rimase nel campo
ad aspettarlo, trasformata in pietra rossa. Ma quando Orlando arrivò a
casa, fu ammaliato da un'altra e scordò la sua vera fidanzata. La
poverina attese a lungo, ma vedendo che non tornava, divenne triste e si
tramutò in un fiore pensando che qualcuno l'avrebbe calpestata. Ma
avvenne che un pastore pascolasse con le sue pecore in quel campo;
scorse il fiore e, poiché‚ era tanto bello, lo colse, lo portò con s‚ e
lo mise nel suo armadio dicendo: -Non ho mai trovato un fiore così
bello-. Ma da quel giorno ne capitarono delle belle in casa del pastore!
Quando si alzava al mattino, tutte le faccende di casa erano già
sbrigate: la stanza era spazzata e spolverata, il fuoco acceso, il
secchio riempito al suo posto; e a mezzogiorno, quando rincasava, in
tavola era già servito un bel pranzetto. Egli non capiva come fosse
possibile, poiché‚ non vedeva mai anima viva; e anche se gli piaceva
essere servito così bene, finì coll'impaurirsi e andò a chiedere
consiglio a un'indovina. Ella disse: -C'è sotto una magia: domani
mattina, all'alba, guarda bene se non si muove nulla nella stanza; se
vedi qualcosa, buttaci sopra in fretta un panno bianco: l'incanto si
romperà-. Il pastore fece come gli era stato detto, e il mattino
seguente vide aprirsi l'armadio e uscirne il fiore. D'un balzo egli vi
gettò sopra un panno bianco. Subito cessò la magia: davanti a lui c'era
una bella fanciulla, colei che si era presa cura della sua casa. Ed era
tanto bella che il pastore le domandò se voleva diventare la sua sposa,
ma ella rifiutò perché‚ voleva rimanere fedele al diletto Orlando;
tuttavia promise di non andar via e di continuare a occuparsi della
casa. Intanto si avvicinava il giorno in cui Orlando doveva maritarsi e,
secondo un'antica usanza, furono avvertite tutte le ragazze del paese,
perché‚ si presentassero a cantare in onore degli sposi. La fedele
fanciulla, quando udì che il suo diletto Orlando stava per sposare
un'altra, si rattristò tanto che credette le si spezzasse il cuore, e
non voleva andarci; ma alla fine vi fu costretta. Quando toccò a lei
cantare, si tirò indietro, finché‚ si trovò a essere l'ultima; allora
non pot‚ più sottrarsi e cantò. Ma all'udirla Orlando saltò in piedi e
gridò: -Questa è la vera sposa e non ne voglio altra!-. Egli l'aveva
riconosciuta dalla voce, e tutto ciò che aveva dimenticato gli era
ritornato in cuore. Così la fanciulla fedele sposò il suo diletto
Orlando, e il dolore si mutò in gioia.
