# author: Gebrüder Grimm
# source: tbc
# url: https://www.grimmstories.com/it//grimm_fiabe/i_tre_garzoni
# note: copyright of translation tbc

## I tre garzoni 

C'erano una volta tre garzoni che avevano deciso di viaggiare insieme e
di lavorare sempre nella stessa città. Ma, dopo un po' di tempo, il
lavoro cessò, sicché‚ essi si ridussero in miseria e non avevano di che
vivere. Allora uno disse: -Cosa dobbiamo fare? Non possiamo più rimanere
insieme; la prossima sarà l'ultima città nella quale ci recheremo: se
anche lì non avremo lavoro ci accorderemo con l'albergatore e ognuno di
noi gli scriverà dov'è andato, sicché‚ si possa avere notizie l'uno
dell'altro; poi ci separeremo-. A tutti questa parve la miglior
soluzione. Mentre stavano parlando, venne loro incontro un uomo
sontuosamente vestito e domandò chi fossero. -Siamo garzoni e cerchiamo
lavoro; per ora siamo rimasti insieme, ma se lavoro non ne troviamo più,
ci separeremo.- -Non temete- disse l'uomo -se farete quello che vi
dico, non vi mancherà n‚ denaro n‚ lavoro; diventerete gran signori e
andrete in carrozza.- Uno disse: -Lo faremo se ciò non comprometterà
l'anima nostra e la salvezza eterna-. -No- rispose l'uomo -con voi io
non c'entro.- Ma l'altro gli aveva guardato i piedi e, scorgendo un
piede di cavallo e un piede umano, non voleva avere a che fare con lui.
Il diavolo però disse: -State tranquilli, non si tratta di voi, ma
dell'anima di un altro, che è già mia per metà; ora bisogna solo
completare l'opera-. Essi si tranquillizzarono e acconsentirono, e il
diavolo disse loro quel che voleva: il primo doveva rispondere a ogni
domanda: -Tutti e tre insieme-; il secondo: -Per denaro-; il terzo: -Ed
era giusto-. Dovevano sempre parlare uno dopo l'altro, ma senza dire
una parola di più; se non avessero ubbidito. tutto il denaro sarebbe
subito sparito; se ubbidivano, invece, avrebbero avuto le tasche sempre
piene. Per cominciare, diede subito loro tanto denaro quanto potevano
portarne, e ordinò che andassero in città, in una locanda così e così.
Entrarono e l'oste andò loro incontro e chiese: -Volete mangiare
qualcosa?-. Il primo rispose: -Tutti e tre insieme-. -Sì- disse l'oste
-lo credo bene.- Il secondo: -Per denaro- -Si capisce!- disse l'oste.
Il terzo: -Ed era giusto-. -Certo che era giusto!- disse l'oste.
Mangiarono e bevvero molto bene e furono serviti con cura. Dopo pranzo
venne il momento di pagare, e l'oste porse il conto al primo, che
disse: -Tutti e tre insieme-. E il secondo: -Per denaro-. E il terzo:
-Ed era giusto-. -Certo che è giusto- disse l'oste. -Tutti e tre dovete
pagare, gratis non posso dare nulla.- Ma essi gli diedero più di quello
che aveva chiesto. Gli altri clienti guardavano e dicevano: -Devono
essere pazzi-. -Sì, lo sono- disse l'oste -non hanno tutti i venerdì.-
I tre garzoni rimasero nella locanda per qualche tempo e non dicevano
altro che -Tutti e tre insieme-, -per denaro-, -ed era giusto-. Ma
vedevano e sapevano tutto quello che succedeva là dentro. Un giorno
giunse un ricco mercante, carico di denaro, e disse: -Signor oste,
prenda in consegna il mio denaro: quei tre matti potrebbero rubarmelo-.
L'oste ubbidì; e mentre portava la valigia in camera sua, sentì che era
piena d'oro. Poi diede ai tre garzoni giaciglio a pianterreno, mentre
il mercante andò di sopra in una camera separata. Quando fu mezzanotte,
e l'oste pensava che tutti dormissero, entrò con sua moglie; avevano
un'ascia e ammazzarono il ricco mercante; e dopo aver compiuto
l'assassinio, tornarono a coricarsi. Quando si fece giorno, ci fu un
gran baccano: il mercante giaceva morto nel letto, in una pozza di
sangue. I clienti accorsero tutti insieme, ma l'oste disse: -Sono stati
i tre garzoni pazzi-. I clienti confermarono e dissero: -Non può esser
stato nessun altro-. L'oste li fece chiamare e chiese loro: -Avete
ucciso voi il mercante?-. -Tutti e tre insieme- disse il primo; e il
secondo: -Per denaro-. E il terzo: -Ed era giusto-. -Sentite?- esclamò
l'oste -lo confessano loro stessi.- Così furono condotti in prigione
per essere giudicati. Vedendo che le cose si mettevano male, si
spaventarono; ma durante la notte venne il diavolo e disse: -Resistete
ancora un giorno e non lasciatevi sfuggire la fortuna; non vi torceranno
un capello-. Il mattino seguente comparvero a giudizio, e il giudice
disse: -Siete voi gli assassini?-. -Tutti e tre insieme.- -Perché‚ avete
ucciso il mercante?- -Per denaro.- -Sciagurati!- disse il giudice -non
avete avuto paura del peccato?- -Ed era giusto.- -Hanno confessato e si
intestardiscono ancora!- disse il giudice. -Conduceteli subito al
patibolo.- Così furono condotti fuori e l'oste dovette fare cerchio con
l'altra gente. Quando gli aiutanti del boia li presero e li condussero
sul palco dove si trovava il carnefice con la spada sguainata, arrivò
all'improvviso una carrozza trainata da quattro cavalli rosso sangue:
correva così velocemente che i sassi sprizzavano fuoco, mentre dal
finestrino qualcuno agitava un panno bianco. Il carnefice disse: -Arriva
la grazia-. E dalla carrozza gridarono: -Grazia! grazia!-. Ne scese il
diavolo con l'aspetto di un gran signore, vestito sontuosamente e
disse: -Voi tre siete innocenti, adesso potete parlare: dite quello che
avete visto e sentito-. Allora il più vecchio disse: -Noi non abbiamo
ucciso il mercante; l'assassino è là tra la gente-. E indicò l'oste.
-Se volete una prova, andate nella sua cantina: là sono appesi molti
altri, assassinati da lui.- Allora il giudice mandò gli aiutanti del
boia, e le cose stavano proprio come aveva detto il garzone. Quando lo
riferirono al giudice, questi ordinò che l'oste fosse condotto sul
palco e gli fosse mozzata la testa. Allora il diavolo disse ai tre: "Io
ho l'anima che volevo, voi invece siete liberi e avete denaro per tutta
la vita."
