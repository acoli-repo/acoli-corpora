# author: Gebrüder Grimm
# source: tbc
# url: https://www.grimmstories.com/it//grimm_fiabe/il_dottor_satutto
# note: copyright of translation tbc

## Il dottor Satutto 

C'era una volta un povero contadino chiamato Gambero, che aveva portato
con due buoi un carico di legna in città e l'aveva venduta per due
scudi a un dottore. Mentre veniva pagato il dottore sedeva a tavola, e
il contadino vide che mangiava e beveva così bene che c'era da
lasciarci il cuore, e avrebbe fatto volentieri il dottore anche lui.
Così rimase là ancora un pochino e poi chiese se anche lui poteva
diventarlo. -Oh, sì!- rispose il dottore -è presto fatto. Prima di tutto
devi comprare un abbecedario, cioè un libro con un gallo sul
frontespizio; poi vendi il carro con i buoi e con il ricavato comprati
dei vestiti e tutto ciò che occorre a un dottore; infine fatti dipingere
un'insegna con le parole: "Io sono il dottor Satutto- e falla
appendere in alto, sopra all'uscio di casa tua.- Il contadino fece
tutto come gli era stato consigliato. Non aveva incominciato da molto a
fare il dottore, quando rubarono del denaro a un gran signore. Questi
sentì parlare del dottore Satutto, che abitava nel tal villaggio, e che
doveva sapere dov'era finito il denaro. Allora il signore fece
attaccare la carrozza, si recò al villaggio e gli chiese se egli fosse
il dottor Satutto. Sì, lo era. Allora doveva accompagnarlo e ritrovare
il denaro rubato. Sì, disse, ma doveva venire anche sua moglie, la
Ghita. Il signore acconsentì, li fece salire in carrozza e partirono
insieme. Quando arrivarono al palazzo nobile la tavola era pronta, e il
dottore doveva prima pranzare con loro. Sì, disse, ma anche sua moglie,
la Ghita; e sedette a tavola con lei. Quando arrivò il primo servitore
con un vassoio colmo di cibo, il contadino diede di gomito a sua moglie
e disse: -Ghita, questo è il primo-. E intendeva dire che era quello che
portava il primo piatto. Il servitore invece pensò ch'egli avesse
voluto dire: "E' il primo ladro- e siccome lo era davvero, ebbe paura
e disse ai suoi compagni, fuori: -Il dottore sa tutto, ci va male: ha
detto che io ero il primo!-. Il secondo non voleva entrare, ma vi fu
costretto. Quando entrò con il vassoio, il contadino diede di gomito a
sua moglie e disse: -Ghita, questo è il secondo-. Anche il secondo ebbe
paura e si affrettò a uscire. Al terzo le cose non andarono meglio; il
contadino disse nuovamente: -Ghita, questo è il terzo-. Il quarto
dovette portare un piatto coperto; e il padrone di casa disse al dottore
che doveva dar prova della sua arte e indovinare cosa c'era sotto;
erano gamberi. Il contadino guardò il piatto e, non sapendo che dire,
esclamò: -Ah, povero Gambero!-. All'udirlo, il signore gridò: -Guarda,
lo sa! Allora sa anche chi ha il denaro!-. Ma il servo ebbe una gran
paura e ammiccò al dottore che uscisse un momento. Fuori, gli
confessarono tutti e quattro di aver rubato il denaro: erano ben
contenti di restituirlo e di dargli anche una grossa somma in aggiunta,
se egli non li tradiva: ne andava della loro vita. Poi lo condussero
dov'era nascosto il denaro. Il dottore acconsentì, rientrò e disse:
-Signore, adesso voglio cercare nel mio libro dov'è nascosto il
denaro-. Ma il quinto servo si rannicchiò nella stufa, per sentire se il
dottore ne sapesse di più. Questi aprì il suo abbecedario e lo sfogliò
qua e là, cercando il gallo. Siccome non lo trovò subito, disse: -Eppure
sei qui dentro e devi uscire!-. Quello che era nella stufa credette che
stesse parlando con lui, saltò fuori pieno di paura e gridò:
-Quest'uomo sa tutto!-. Il dottor Satutto mostrò al padrone di casa
dove si trovava il denaro, senza però dire chi l'aveva rubato; fu
ricompensato da ambo le parti con molto denaro, e divenne un uomo
famoso.
