# author: Hans Christian Andersen
# source: tbc
# url: https://www.andersenstories.com/da//andersen_fortaellinger/springfyrene
# note: copyright of translation tbc

## Springfyrene 

Loppen, græshoppen og springgåsen ville engang se hvem af dem der kunne
springe højest og så inviterede de hele verden og hvem der ellers ville
komme at se den stads, og det var tre ordentlige springfyre, da de kom
sammen i stuen.

"Ja, jeg giver min datter til den, som springer højest!" sagde kongen,
"for det er så fattigt at de personer skal springe om ingenting!"

Loppen kom først frem, den havde sådanne nette manerer og hilste til
alle sider, for den havde frøkenblod i sig og var vant til kun at omgås
med mennesker, og det gør nu så meget.

Nu kom græshoppen, den var rigtignok betydelig sværere, men den havde
dog ganske god skik på sig og var i grøn uniform, og den var medfødt;
desuden sagde personen, at den havde en meget gammel familie i det land
Ægypten, og at den her hjemme var højt vurderet, den var taget lige fra
marken og sat i et korthus der havde tre etager, alle sammen af
herreblade, der vendte den kulørte side indad; der var både dør og
vinduer og det skåret ud i livet på hjerter dame. "Jeg synger
således," sagde den, "at seksten indfødte fårekyllinger der har pebet
fra små af og dog ikke fået korthus, har ved at høre mig ærgret sig
endnu tyndere end de var!"

Begge to, både loppen og græshoppen gjorde således godt rede for hvem de
var og at de troede de nok kunne ægte en prinsesse.

Springgåsen sagde ikke noget, men man sagde om den, at den tænkte desto
mere og da hofhunden bare snøftede til den, indestod han for at
springgåsen var af god familie; den gamle rådmand, der havde fået tre
ordener for at tie stille, forsikrede at han vidste at springgåsen var
begavet med spådomskraft, man kunne se på ryggen af den om man fik en
mild eller en streng vinter og det kan man ikke engang se på ryggen af
ham der skriver almanakken.

"Ja, jeg siger nu ikke noget!" sagde den gamle konge, "men jeg går nu
sådan altid og tænker mit!"

Nu var det springet om at gøre. Loppen sprang så højt at ingen kunne se
det og så påstod de at den slet ikke havde sprunget og det var nu
lumpent!

Græshoppen sprang kun halvt så højt, men den sprang kongen lige i
ansigtet og så sagde han at det var ækelt.

Springgåsen stod længe stille og betænkte sig, man troede til sidst at
den slet ikke kunne springe.

"Bare den ikke har fået ondt!" sagde hofhunden og så snøftede han igen
til den: rutsch! sprang den et lille skævt spring hen i skødet på
prinsessen der sad lavt på en guldskammel.

Da sagde kongen: "Det højeste spring er at springe op til min datter,
for det er det fine af det, men sligt hører der hoved til at falde på og
springgåsen har víst at den har hoved. Den har ben i panden!"

Og så fik den prinsessen.

"Jeg sprang dog højest!" sagde loppen. "Men det kan være det samme!
lad hende kun have den gåserad med pind og med beg! jeg sprang dog
højest, men der skal i denne verden krop til for at de kan se én!"

Og så gik loppen i fremmed krigstjeneste, hvor man siger at den blev
slået ihjel.

Græshoppen satte sig ude i grøften og tænkte over hvorledes det egentlig
gik til i verden og den sagde også: "Krop skal der til! Krop skal der
til!" og så sang den sin egen bedrøvelige vise og det er af den vi har
taget historien, som dog gerne kunne være løgn om den endogså var trykt.
