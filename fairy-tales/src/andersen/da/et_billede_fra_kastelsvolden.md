# author: Hans Christian Andersen
# source: tbc
# url: https://www.andersenstories.com/da//andersen_fortaellinger/et_billede_fra_kastelsvolden
# note: copyright of translation tbc

## Et billede fra kastelsvolden 

Det er efterår, vi står på kastelsvolden og ser ud over havet på de
mange skibe og på den svenske kyst, der løfter sig højt i aftnens
solskin; bag ved os går volden brat nedad; der står prægtige træer, det
gule løv falder fra grenene; dernede ligger skumle huse med
træpalisader, og indenfor, hvor skildvagten går, er så snævert og
skummelt, men endnu mørkere er der bag det gitrede hul; dér sidder
fangne slaver, de værste forbrydere.

En stråle fra den nedgående sol falder ind i det nøgne kammer. Solen
skinner på onde og på gode! Den mørke barske fange ser med et hæsligt
blik på den kolde solstråle. En lille fugl flyver mod gitteret. Fuglen
synger for onde og for gode! den synger et kort "kvivit," men bliver
siddende, slår med vingen, piller en fjer af den, lader de andre fjer
bruse om halsen -- og den onde mand i lænker ser derpå; et mildere
udtryk går over det hæslige ansigt; en tanke, som han ikke selv gør sig
tydelig, skinner frem i hans bryst, den er beslægtet med solstrålen
gennem gitteret, beslægtet med duften af violerne, som om foråret vokser
så rigt udenfor. Nu lyder jægernes musik, så liflig og stærk. Fuglen
flyver fra fangens gitter, solstrålen forsvinder og der er mørkt inde i
kamret, mørkt i den onde mands hjerte, men solen har dog skinnet derind,
fuglen sunget derind.

Bliv ved, I smukke jægerhornetstoner! Aftnen er mild, havet spejlglat og
stille.
