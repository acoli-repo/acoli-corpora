# author: Hans Christian Andersen
# source: tbc
# url: https://www.andersenstories.com/da//andersen_fortaellinger/den_lykkelige_familie
# note: copyright of translation tbc

## Den lykkelige Familie 

Det største grønne Blad her til Lands, det er da rigtignok et
Skræppeblad; holder man det foran paa sin lille Mave, saa er det ligesom
et heelt Forklæde, og lægger man det paa sit Hoved, saa er det i
Regnveir næsten ligesaa godt, som en Paraply, for det er saa
forfærdeligt stort. Aldrig voxer een Skræppe alene, nei hvor der groer
een, der groe flere, det er en stor Deilighed, og al den Deilighed er
Sneglemad. De store hvide Snegle, som fornemme Folk i gamle Dage lod
lave til Fricasee, spiste og sagde "hum! hvor det smager!" for de
troede nu det smagte saa deiligt, de levede af Skræppeblade og derfor
bleve Skræpperne saaede.
Nu var der en gammel Herregaard, hvor man ikke længer spiste Snegle, de
vare ganske uddøde, men Skræpperne vare ikke uddøde, de voxte og voxte
over alle Gange og alle Bede, man kunde ikke mere faae Bugt med dem, det
var en heel Skræppeskov, hist og her stod et Æble- og et Blomme-Træ,
ellers kunde man nu aldrig have tænkt at det var en Have. Alt var
Skræpper, og derinde boede de to sidste, inderlig gamle Snegle.
De vidste ikke selv hvor gamle de vare, men de kunde godt huske at de
havde været mange flere, at de var af en Familie fra fremmede Lande og
at for dem og deres var hele Skoven plantet. De havde aldrig været
udenfor, men de vidste at der var endnu noget til i Verden, som heed
Herregaarden, og deroppe blev man kogt, og saa blev man sort og saa blev
man lagt paa Sølvfad, men hvad videre der skete vidste man ikke.
Hvorledes det iøvrigt var at blive kogt og at ligge paa Sølvfad, kunde
de ikke tænke sig, men deiligt skulde det være og særdeles fornemt.
Hverken Oldenborren, Skruptudsen eller Regnormen, som de spurgte ad,
kunde give Beskeed, ingen af dem havde været kogt eller ligget paa
Sølvfad.
De gamle hvide Snegle vare de fornemste i Verden, vidste de, Skoven var
til for deres Skyld, og Herregaarden var til for at de kunde blive kogte
og lagte paa Sølvfad.
De levede nu meget eensomt og lykkeligt, og da de selv ikke havde Børn,
saa havde de taget en lille almindelig Snegl til sig, som de opdrog som
deres egen, men den Lille vilde ikke voxe, for han var almindelig; men
de gamle, især Mutter, Sneglemutter, syntes hun kunde dog bemærke, hvor
han tog til, og hun bad Fatter, dersom han ikke kunde see det, han da
vilde føle paa det lille Sneglehuus, og saa følte han og fandt at Mutter
havde Ret.
Een Dag var det stærk Regn
"Hør hvor det tromme-romme-rommer paa Skræpperne," sagde Sneglefader.
"Der kommer ogsaa Draaber!" sagde Sneglemoer. "Det løber jo lige ned
af Stilken! Du skal see her bliver vaadt! Jeg er glad ved vi have vort
gode Huus og den Lille ogsaa har sit! Der er rigtignok gjort mere for os
end for alle andre Skabninger; man kan da see, at vi er Herskabet i
Verden! Vi have Huus fra Fødselen og Skræppeskoven er saaet for vor
Skyld -! jeg gad vidst hvor langt den strækker sig og hvad der er
udenfor!"
"Der er ikke noget udenfor!" sagde Sneglefader. "Bedre end hos os kan
der ingen Steder være, og jeg har ikke noget at ønske!"
"Jo," sagde Moer, "jeg gad nok komme paa Herregaarden, blive kogt og
lagt paa Sølvfad, det ere alle vore Forfædre blevne, og Du kan troe, der
er noget aparte ved det!"
"Herregaarden er muligviis faldet sammen!" sagde Sneglefaer, "eller
Skræppeskoven er voxet hen over den, saa at Menneskene ikke kunne komme
ud. Det har da heller ingen Hast, men du iler altid saa forfærdelig og
det begynder den Lille ogsaa med; har han nu ikke i tre Dage krøbet op
ad den Stilk, jeg faaer ondt i Hovedet naar jeg seer op paa ham!"
"Du maa ikke skjænde," sagde Sneglemoer, "han kryber saa sindig, vi
faae nok Fornøielse af ham og andet have vi Gamle jo ikke at leve for!
Men har Du tænkt paa det: hvor faae vi en Kone til ham. Troer Du ikke
der langveis inde i Skræppeskoven skulde være nogen af vor Art?"
"Sorte Snegle troer jeg nu nok der er," sagde den Gamle, "sorte
Snegle uden Huus, men det er saa simpelt og de have Indbildninger, men
vi kunne give det i Commission til Myrerne, de løbe frem og tilbage, som
om de havde noget at bestille, de veed vist en Kone til vor lille
Snegl!"
"Jeg veed rigtignok den allerdeiligste!" sagde Een af Myrerne, "men
jeg er bange det gaaer ikke, for hun er Dronning!"
"Det gjør ikke noget!" sagde de Gamle. "Har hun Huus?"
"Hun har Slot!" sagde Myren, "det deiligste Myreslot med syv hundrede
Gange."
"Tak!" sagde Sneglemoer, "vor Søn skal ikke i en Myretue! veed I ikke
bedre, saa give vi det i Commission til de hvide Myg, de flyve vidt
omkring i Regn og i Solskin, de kjende Skræppeskoven forinden og
foruden."

"Vi have en Kone for ham!" sagde Myggene, "hundrede Menneskeskridt
herfra sidder paa en Stikkelsbærbusk en lille Snegl med Huus, den er
ganske eensom og gammel nok til at gifte sig. Det er bare hundrede
Menneskeskridt!"
"Ja lad hende komme til ham!" sagde de Gamle, "han har en
Skræppeskov, hun har kun en Busk!"
Og saa hentede de den lille Snegle-Frøken. Det varede otte Dage før hun
kom, men det var just det Rare ved det, saa kunde man see hun var af
Arten.
Og saa holdt de Bryllup. Sex Sanct-Hans Orme lyste saa godt de kunde;
ellers gik det Hele stille af, for de gamle Snegle-Folk kunde ikke taale
Sviir og Lystighed; men en deilig Tale blev der holdt af Sneglemoer,
Fatter kunde ikke, han var saa bevæget, og saa gav de dem i Arv den hele
Skræppeskov og sagde, hvad de altid havde sagt, at det var det Bedste i
Verden, og naar de levede redelig og skikkelig og formerede sig, vilde
de engang og deres Børn komme paa Herregaarden, blive kogte sorte og
lagte paa Sølvfad.
Og efter at den Tale var holdt, krøb de Gamle ind i deres Huus, og kom
aldrig mere ud; de sov. Det unge Snegle-Par regjerede i Skoven og fik en
stor Afkom, men de blev aldrig kogte, og de kom aldrig paa Sølvfad, saa
sluttede de deraf, at Herregaarden var faldet sammen, og at alle
Mennesker i Verden vare uddøde, og da Ingen sagde dem imod, saa var det
jo sandt; og Regnen slog paa Skræppebladene for at gjøre Tromme-Musik
for deres Skyld, og Solen skinnede for at give Skræppeskoven Couleur for
deres Skyld, og de vare meget lykkelige, og hele Familien var lykkelig,
thi den var det.
