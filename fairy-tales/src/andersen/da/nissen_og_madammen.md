# author: Hans Christian Andersen
# source: tbc
# url: https://www.andersenstories.com/da//andersen_fortaellinger/nissen_og_madammen
# note: copyright of translation tbc

## Nissen og madammen 

Nissen kender du, men kender du madammen, gartnerens madam? Hun havde
læsning, kunne vers udenad, ja med lethed skrive dem selv; kun rimene,
"klinkningen," som hun kaldte det, voldte hende lidt besvær. Hun havde
skrivegave og talegave, hun kunne godt have været præst, i det mindste
præstekone.

"Jorden er dejlig i sin søndagskjole!" sagde hun, og den tanke havde
hun sat i stil og "klinkning," sat den i en vise, så skøn og lang.

Seminaristen hr. Kisserup, navnet gør ikke til sagen, var søskendebarn
og i besøg hos gartnerens; han hørte madammens digt og havde godt deraf,
sagde han, inderlig godt. "De har ånd, madame!" sagde han.

"Snikke mig snak!" sagde gartneren, "sæt mig ikke sådan noget i
hende! en kone skal være krop, anstændig krop, og passe sin gryde at
grøden ikke bliver sveden."

"Det svedne tager jeg bort med en træglød!" sagde madammen, "og det
svedne tager jeg fra dig med et lille kys. Man skulle tro at du kun
tænkte på kål og kartofler, og dog elsker du blomsterne!" og så kyssede
hun ham. "Blomsterne er ånden!" sagde hun.

"Pas din gryde!" sagde han og gik i haven, den var hans gryde og den
passede han.

Men seminaristen sad hos madammen og talte med madammen; hendes skønne
ord "jorden er dejlig," holdt han ligesom en hel prædiken over, på sin
måde.

"Jorden er dejlig, gør Eder den underdanig, blev sagt, og vi blev
herskabet. En er det ved ånden, en ved legemet, en blev sat ind i verden
som et forbavselsens udråbstegn, en anden som en tankestreg, så at man
nok kan spørge, hvad skulle han her? En bliver bisp, en anden kun fattig
seminarist, men alt er viseligt. Jorden er dejlig og altid i
søndagskjole! Det var et tankevækkende digt, madammens, fuldt af følelse
og geografi."

"De har ånd, hr. Kisserup!" sagde madammen, "megen ånd, det forsikrer
jeg Dem! Man får klarhed i sig selv, når man taler med Dem."

Og så talte de videre, lige smukt og lige godt; men ude i køknet var der
også en som talte, det var nissen, den lille gråklædte nisse med den
røde hue; du kender ham! nissen sad i køknet og var pottekigger; han
talte, men ingen hørte ham uden den store sorte missekat,
"Flødetyven," som madammen kaldte ham.

Nissen var så vred på hende, thi hun troede ikke på hans tilværelse,
vidste han; hun havde rigtignok aldrig set ham, men hun måtte dog med al
hendes læsning vide at han var til og da vise ham en lille opmærksomhed.
Det faldt hende aldrig ind juleaften at sætte så meget som en skefuld
grød hen til ham, det havde alle hans forfædre fået, og det af madammer,
der slet ikke havde læsning; grøden havde svømmet i smør og fløde.
Katten blev ganske våd om skægget ved at høre derom.

"Hun kalder mig et begreb!" sagde nissen, "det går over alle mine
begreber. Hun fornægter mig jo! Det har jeg luret mig til og nu har jeg
luret igen; hun sidder og hvæser for drengebankeren, seminaristen. Jeg
siger med fatter: 'Pas din gryde!' Det gør hun ikke; nu skal jeg få
den til at koge over!"

Og nissen pustede til ilden, der blussede og brændte.
"Surrerurre-rup!" der kogte gryden over.

"Nu skal jeg ind og pille huller i fatters sokker!" sagde nissen.
"Jeg vil trævle op et stort hul i tå og hæl, så bliver der noget at
stoppe, dersom hun ikke skal hen at digte; digtemadam, stop fatters
hoser!"

Katten nøs derved; han var forkølet, uagtet han altid gik i skindpels.

"Jeg har lukket spisekammerdøren op," sagde nissen; "der står henkogt
fløde, så tyk som melpap. Vil du ikke slikke, så vil jeg!"

"Skal jeg have skylden og bankene," sagde katten, "så lad mig også
slikke fløden!"

"Først flø'en, så kløen'!" sagde nissen. "Men nu skal jeg ind i
seminaristens stue, hænge hans seler på spejlet og putte hans sokker i
vandfadet, så tror han at punchen har været for stærk og han ør i
hovedet. I nat sad jeg på brændestablen ved hundehuset; jeg har megen
fornøjelse af at drille lænkehunden; jeg lod mine ben hænge ned og
dingle. Hunden kunne ikke nå dem, ihvor højt han sprang; det ærgrede
ham; han gøede og gøede, jeg dinglede og danglede; det var et spektakel.
Seminaristen vågnede derved, stod tre gange op og kiggede ud, men han så
mig ikke, uagtet han havde briller på; han sover altid med briller."

"Sig miav, når madammen kommer!" sagde katten. "Jeg hører ikke godt,
jeg er syg i dag."

"Du er sliksyg!" sagde nissen, "slik væk! slik sygdommen væk! men tør
dig om skægget, at fløden ikke hænger i! Nu går jeg og lurer."

Og nissen stod ved døren og døren stod på klem, der var ingen i stuen
uden madammen og seminaristen; de talte om hvad seminaristen så skønt
kaldte det, man skal sætte over potten og gryden i enhver husholdning:
åndens gaver.

"Hr. Kisserup!" sagde madammen, "nu skal jeg i den anledning vise Dem
noget, som jeg endnu aldrig har vist til nogen jordisk sjæl, mindst til
et mandfolk, mine småvers, nogle er jo rigtignok noget lange, jeg har
kaldt dem: 'Klinkninger af en dannekvinde!' jeg holder så meget af
gamle danske ord."

"Dem skal man også holde på!" sagde seminaristen; "man skal rydde det
tyske ud af sproget."

"Det gør jeg også!" sagde madammen; "aldrig skal De høre mig sige
'klejner' eller 'butterdej', jeg siger fedtkager og bladdej."

Og hun tog ud af skuffen en skrivebog med lysegrønt omslag og to
blækklatter.

"Der er megen alvor i den bog!" sagde hun. "Jeg har stærkest
fornemmelse til det sørgelige. Her er nu 'Sukket i natten', 'Min
aftenrøde', og 'Da jeg fik Klemmensen', min mand; det kan De springe
over, uagtet det er følt og tænkt. 'Husmoderens pligter' er det bedste
stykke; alle meget sørgelige, deri har jeg min evne. Kun et eneste
stykke er spøgefuldt, det er nogle muntre tanker, som man jo også kan
have dem, tanker om - De må ikke le ad mig! - tanker om - at være
digterinde; det er kun kendt af mig selv, min skuffe, og nu også af Dem,
hr. Kisserup! Jeg holder af poesien, den kommer over mig, den driller,
råder og regerer. Jeg har udtalt det med overskrift: 'Lille nisse'. De
kender nok den gamle bondetro om husnissen, der altid er på spil i
huset; jeg har tænkt mig at jeg selv var huset, og at poesien,
fornemmelserne i mig, var nissen, gejsten der råder; hans magt og
storhed har jeg besunget i 'Lille nisse!' men De må love mig med hånd
og mund aldrig at røbe det for min mand eller nogen. Læs det højt, at
jeg kan høre om De forstår min skrift."

Og seminaristen læste og madammen hørte og den lille nisse hørte; han
lurede, ved du, og var netop kommet idet der læstes overskriften: Lille
nisse.

"Det angår jo mig!" sagde han. "Hvad kan hun have skrevet om mig? Ja,
jeg skal nappe hende, nappe hendes æg, nappe hendes kyllinger, jage
fedtet af fedekalven: Se mig til madammen!"

Og han hørte efter med spids mund og lange øren; men alt som han hørte
om nissens herlighed og magt, hans herredømme over madammen, det var
digtekunsten, ved du, hun mente, men nissen tog det lige efter
overskriften, blev den lille mere og mere smilende, hans øjne glinsede i
glæde, der kom ligesom noget fornemt i mundvigene på ham, han løftede
sine hæle, stod på sine tæer, blev en hel tomme højere end før; han var
henrykt over hvad der blev sagt om lille nisse.

"Madammen har ånd og stor dannelse! Hvor har jeg gjort den kone uret!
Hun har sat mig ind i sin 'klinkning', den vil blive trykt og læst! Nu
skal katten ikke få lov til at drikke hendes fløde, det skal jeg selv
gøre! En drikker mindre end to, det er altid en besparelse, og den vil
jeg indføre, agte og ære madammen!"

"Hvor han er menneske, den nisse!" sagde den gamle kat. "Bare et sødt
mjav af madammen, et mjav om ham selv, så skifter han straks sind. Hun
er lun, madammen!"

Men hun var ikke lun, det var nissen som var menneske.

Kan du ikke forstå denne historie, så spørg, men du skal ikke spørge
nissen, heller ikke madammen.
