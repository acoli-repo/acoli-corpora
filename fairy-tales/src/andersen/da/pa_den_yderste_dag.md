# author: Hans Christian Andersen
# source: tbc
# url: https://www.andersenstories.com/da//andersen_fortaellinger/pa_den_yderste_dag
# note: copyright of translation tbc

## På den yderste dag 

Den helligste dag her blandt alle livets dage er den, vi dør på; det er
den yderste dag, den hellige store forvandlings dag. Har du rigtigt,
alvorsfuldt tænkt over denne mægtige, visse, sidste time her på Jorden?

Der var en mand, en strengt troende, som han kaldtes, en stridsmand for
ordet, der var ham en lov, en nidkær tjener af en nidkær gud. -- Døden
stod nu ved hans seng, døden med det strenge, himmelske åsyn.

"Timen er kommen, du skal følge mig!" sagde Døden og rørte med sin
iskolde finger hans fødder, og de isnede, Døden berørte hans pande,
derpå hans hjerte, og det brast derved og sjælen fulgte dødsenglen.

Men i de få sekunder forud, mellem indvielsen fra fod til pande og
hjerte, gik som et havs store tunge bølger, alt hvad livet havde bragt
og vakt, hen over den døende. Således ser man med et blik ned i det
svimlende dyb og omfatter, i et tankelyn, den umådelige vej; således ser
man med et blik, i en sum, den talløse stjernevrimmel, kendende kloder
og verdner i det vide rum.

I et sådant øjeblik gyser den forfærdede synder og har intet at hælde
sig til, det er, som sank han ud i en uendelig tomhed! -- Men den fromme
hælder sit hoved til Gud og giver sig, som barnet, hen i "din vilje ske
med mig!"

Men denne døende havde ikke barnets sind, han følte, han var mand; han
gøs ikke, som synderen, han vidste, han var den rette troende. På
religionens former i al deres strenghed havde han holdt; millioner,
vidste han, måtte gå den brede vej til fordømmelsen; med sværd og med
ild kunne han have ødelagt deres legemer her, som alt deres sjæl var det
og altid ville blive det --! hans vej var nu mod himlen, hvor nåden
åbnede ham porten, nåden, den lovede.

Og sjælen gik med dødsenglen, men engang endnu så den hen til lejet,
hvor støvbilledet lå i den hvide ligskjorte, et fremmed aftryk af dens
jeg. -- Og de fløj, og de gik -- det var som i en mægtig hal og dog som
i en skov; naturen var beskåret, udspændt, opbundet og sat i række,
kunstiggjort, som de gamle franske haver; her var maskerade.

"Det er menneskelivet!" sagde dødsenglen.

Alle skikkelser sås mere eller mindre formummede; det var ikke de
ædleste eller mægtigste just alle de, som gik i fløjl og guld, det var
ikke de laveste og ringe alle, der gik i fattigfolks kjole. -- Det var
en underlig maskerade, og især ganske egent var det at se, hvorledes de
alle sammen under deres klædning skjulte omhyggelig noget for hverandre;
men den ene sled i den anden, at det kunne blive synligt, og da så man
hovedet af et dyr stikke frem; hos en var det en grinende abe, hos en
anden en fæl gedebuk, en klam slange eller mat fisk.

Det var dyret, som vi alle bærer på, dyret, som er vokset fast i
mennesket, og det hoppede og det sprang og ville frem, og hver holdt
klæderne tæt om det, men de andre rev til side og råbte: "Ser du! se!
Det er ham! det er hende!" og den ene blottede den andens elendighed.

"Og hvad var dyret hos mig!" spurgte den vandrende sjæl; og dødsenglen
pegede hen for sig på en stolt skikkelse, og om dens hoved viste sig en
broget glorie med skinnende farver, men ved mandens hjerte skjulte sig
dyrets fødder, påfuglens fødder; glorien var kun fuglens brogede hale.

Og som de vandrede frem, skreg store fugle fælt fra træernes grene; med
lydelige menneskestemmer skreg de: "Du dødsvandrer, husker du mig!" --
det var alle de onde tanker og begæringer fra hans livs dage, som råbte
til ham: "Husker du mig!" --

Og sjælen gøs et øjeblik, thi den kendte stemmerne, de onde tanker og
begæringer, der trådte op som tingsvidner.

"I vort kød, i vor onde natur, bor intet godt!" sagde sjælen, "men
tankerne hos mig blev ikke til gerninger, verden har ikke set den onde
frugt!" og han skyndte sig end mere, for snart at komme bort fra de
fæle skrig, men de store sorte fugle omsvævede ham i kredse og skreg og
skreg, som skulle det høres over al verden; og han sprang som den jagede
hind, og ved hvert trin stødte han foden mod skarpe flintesten, og de
skar hans fødder og det smertede ham. "Hvor kommer disse skarpe sten
her? Som vissent løv ligger de hen over jorden!"

"Det er hvert uforsigtigt ord, du lod falde, og som sårede din næstes
hjerte langt dybere, end stenene nu sårer din fod!"

"Det tænkte jeg ikke over!" sagde sjælen.

"Dømmer ikke, så skal I ikke dømmes!" klang det gennem luften.

"Alle har vi syndet!" sagde sjælen og løftede sig atter. "Jeg har
holdt loven og evangeliet, jeg har gjort, hvad jeg kunne gøre, jeg er
ikke, som de andre!"

Og de stod ved himlens port, og englen, indgangens bevogter, spurgte:
"Hvem er du? Sig mig din tro og vis mig den i dine gerninger!"

"Jeg har strengt opfyldt alle bud! jeg har ydmyget mig for verdens
øjne, jeg har hadet og forfulgt det onde og de onde, de, som går den
brede vej til den evige fordømmelse, og jeg vil det endnu, med ild og
med sværd, dersom jeg mægter det!"

"Du er altså en af Muhameds bekendere!" sagde englen.

"Jeg! -- Aldrig!"

"Hvem, som griber til sværdet, skal omkomme ved sværdet, siger sønnen!
hans tro har du ikke. Er du måske en Israels søn, der med Moses siger:
Øje for øje og tand for tand! en Israels søn, hvis nidkære gud er kun
dit folks gud!"

"Jeg er kristen!"

"Det kender jeg ikke i din tro og dine gerninger. Kristi lære er
forsoning, kærlighed og nåde!"

"Nåde!" klang det gennem det uendelige rum, og himlens port åbnede
sig, og sjælen svævede mod den åbne herlighed.

Men lyset, der udstrømmede, var så blændende, så gennemtrængende, at
sjælen veg tilbage, som for et draget sværd; og tonerne klang så bløde
og gribende, ingen jordisk tunge kan udsige det, og sjælen bævede og
bøjede sig dybere og altid dybere, men den himmelske klarhed trængte ind
i den, og da følte og fornemmede den, hvad den aldrig før således havde
følt, byrden af sin hovmod, sin hårdhed og synd. -- Det blev så klart
inden i den.

"Hvad godt jeg gjorde i verden, det gjorde jeg, fordi jeg ikke kunne
anderledes, men det onde - det var af mig selv!"

Og sjælen følte sig blændet af det rene himmelske lys, afmægtig sank
den, således syntes det, dybt, rullet i sig selv; nedtynget, umoden for
himmeriges rige, og i tanken om den strenge, den retfærdige gud, vovede
den ikke at udstamme: "Nåde!"

-- Og, da var nåden der, den ikke ventede nåde. --

Guds himmel var i hele det uendelige rum, Guds kærlighed gennemstrømmede
den i uudtømmelig fylde.

"Hellig, herlig, kærlig og evig vorde du, menneskesjæl!" klang det og
sang det. Og alle, alle skal vi på vort jordlivs yderste dag, som sjælen
her, bæve tilbage for himmeriges glans og herlighed, bøje os dybt,
ydmyge nedsynkende og dog bårne af hans kærlighed, hans nåde, holdes
oppe, svævende i nye baner, lutrede, ædlere og bedre, mere og mere nærme
os lysets herlighed, og styrket ved ham mægte at stige ind i den evige
klarhed.
