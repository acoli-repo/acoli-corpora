# author: Hans Christian Andersen
# source: tbc
# url: https://www.andersenstories.com/it//andersen_fiabe/la_goccia_aqua
# note: copyright of translation tbc

## La goccia d'acqua 

Conosci certamente una lente di ingrandimento, una specie di monocolo
che rende tutto cento volte più grande di quello che è in realtà? Se la
si prende e la si tiene davanti a una goccia d'acqua dello stagno,
allora si vedono più di mille strani animaletti, che di solito non si
vedono mai nell'acqua, ma sono lì e esistono davvero. Sembrano quasi un
piatto pieno di gamberetti che saltano uno sull'altro e sono così
feroci che si strappano a vicenda braccia, gambe, parti di dietro e di
fianco, e ciò nonostante sono contenti e divertiti, anche se a modo
loro.
C'era una volta un vecchio che tutti chiamavano Krible-Krable, perché
questo era il suo nome. Voleva sempre ottenere il meglio da ogni cosa e,
quando non era possibile, ricorreva alla magia.
Un giorno stava guardando attraverso la sua lente di ingrandimento una
goccia d'acqua che era stata presa da una pozzanghera del fosso. Che
formicolio si vedeva! Migliaia di animaletti saltavano, si strappavano e
si divoravano a vicenda.
"Ma questo è orrendo!" esclamò il vecchio Krible-Krable "non è
possibile ottenere che vivano tranquillamente e in pace, in modo che
ognuno si preoccupi degli affari propri?" Meditò a lungo, ma non riuscì
a trovare una soluzione, e allora ricorse alla magia. "Li colorerò"
disse "così si potranno vedere meglio!" e versò nella goccia d'acqua
qualcosa che assomigliava a una goccia di vino rosso, ma era sangue di
strega, della migliore qualità, quello da due soldi. Così tutti quegli
animaletti strani divennero rosa, sembrava una città di uomini selvaggi
nudi.
"Che cos'hai lì?" gli chiese un altro vecchio mago, che non aveva
nessun nome, e proprio per questo era così distinto.
"Se indovini" rispose Krible-Krable "te lo regalo, ma non è una cosa
facile da indovinare, se non la si sa prima."
Il mago senza nome guardò attraverso la lente di ingrandimento. Sembrava
proprio una intera città, in cui gli uomini giravano nudi, e questo era
ripugnante, ma era ancora più ripugnante vedere come si spingevano e si
urtavano a vicenda come si pizzicavano, si mordevano e si facevano male.
Chi stava sotto di tutti doveva arrivare sopra e chi stava sopra doveva
passare sotto! "Guarda, guarda! le sue gambe sono più lunghe delle mie!
Paf! via! Ce n'è uno che ha un piccolo bernoccolo dietro all'orecchio,
un piccolo bernoccolo innocente, ma gli fa male e quindi deve soffrire
ancora di più!" e lo fecero a pezzi lo tirarono e lo divorarono a causa
di quel piccolo bernoccolo. C'era un tale fermo con una signorina, e
entrambi desideravano solo un po' di pace e di tranquillità, ma la
signorina fu trascinata via, dilaniata e divorata.
"È proprio divertente!" esclamò il mago.
"Che cosa credi che sia?" gli chiese Krible-Krable "riesci a
scoprirlo?"
"Si vede bene" rispose l'altro "è senza dubbio Copenaghen o una
qualunque altra grande città; si assomigliano tutte! È certo una grande
città."
"No, è l'acqua del fosso" disse Krible-Krable.
