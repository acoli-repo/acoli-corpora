# author: Hans Christian Andersen
# source: tbc
# url: https://www.andersenstories.com/it//andersen_fiabe/i_cigni_selvatici
# note: copyright of translation tbc

## I cigni selvatici 

Molto lontano da qui, dove le rondini volano quando qui viene
l'inverno, viveva un re con undici figli e una figlia, Elisa. Gli
undici fratelli, che erano principi, andavano a scuola con la stella sul
petto e la spada al fianco; scrivevano su una lavagna d'oro usando
punte di diamante e sapevano leggere bene i libri e recitare a memoria:
si capiva subito che erano principi. La loro sorella, Elisa, stava
seduta su uno sgabellino di cristallo e guardava un libro di figure che
valeva metà del regno.
Oh! quei bambini stavano proprio bene, ma la loro felicità non poteva
durare per sempre!
Il padre, re dell'intero paese, si risposò con una principessa cattiva
che non amava affatto quei poveri bambini, e loro dovettero accorgersene
fin dal primo giorno.
Ai castello c'era una grande festa e i bambini giocavano a farsi
visita, ma invece di dar loro tutte le torte e le mele al forno che
riuscivano a mangiare, la matrigna gli diede solo della sabbia nelle
tazze da tè e disse di far finta che fosse qualcosa di buono.
La settimana successiva trasferì Elisa in campagna da alcuni contadini e
non passò molto tempo che riuscì a far credere al re cose molto brutte
sui poveri principini, così che egli non si preoccupò più di loro.
"Volatevene via per il mondo e arrangiatevi da soli!" disse la regina
cattiva. "Volate via come grandi uccelli senza voce!"; non riuscì
tuttavia a far loro tutto il male che avrebbe voluto: i principini si
trasformarono in undici bellissimi cigni selvatici. Con uno strano verso
si sollevarono e andarono via dal castello verso il parco e il bosco.
Era ancora mattino presto quando arrivarono alla casa dei contadini in
cui abitava la sorellina Elisa; dormiva ancora, e loro volarono un po'
sopra il tetto, girarono il collo da ogni parte e batterono le ali, ma
nessuno li vide né li sentì! Dovettero riprendere il volo, in alto verso
le nubi, lontano nel vasto mondo, finché giunsero a una immensa e oscura
foresta che si stendeva fino alla spiaggia.
La povera Elisa giocava nella casa dei contadini con una foglia verde:
non aveva altri giocattoli; fece un buco nella foglia e guardò
attraverso, verso il sole: le sembrò di vedere i begli occhi chiari dei
suoi fratelli, e ogni volta che i caldi raggi del sole le illuminavano
il viso, pensava alle loro carezze.
Passarono i giorni, uno uguale all'altro. Quando soffiava tra i
cespugli di rose davanti alla casa, il vento sussurrava alle rose: "Chi
può essere più grazioso di voi?" e le rose scuotevano la testa e
dicevano: "Elisa". E quando la vecchia contadina, la domenica, seduta
sulla soglia, leggeva il libro dei salmi, il vento girava le pagine e
chiedeva al libro: "Chi può essere più devoto di te?" e il libro
rispondeva: "Elisa", e quello che le rose e il libro dei salmi
dicevano era la pura verità.
Quando compì quindici anni, Elisa venne richiamata al castello; e appena
la principessa vide che la ragazza era così bella, cominciò a odiarla
crudelmente. Avrebbe voluto trasformare anche lei in cigno selvatico,
proprio come i fratelli, ma non osò farlo, perché il re voleva vedere la
figlia.
Di primo mattino la regina si recò nel bagno, costruito in marmo e
decorato con soffici cuscini e bellissimi tappeti; lì prese tre rospi,
li baciò e disse al primo: "Mettiti sulla testa di Elisa, quando
entrerà nella vasca da bagno, e rendila indolente come te! Tu invece
devi saltarle in fronte" disse al secondo rospo "così che diventi
orribile come te e suo padre non la riconosca! E in quanto a te, devi
metterti sul suo cuore" sussurrò al terzo animale "e renderla tanto
malvagia che ne soffra lei stessa!". Intanto fece scivolare i tre rospi
nell'acqua limpida, che subito divenne verdognola; poi chiamò Elisa, la
svestì e la fece entrare nella vasca da bagno; mentre lei si immergeva i
tre rospi saltarono uno sul suo capo, uno sulla fronte e l'ultimo sul
cuore, ma Elisa sembrò non accorgersene neppure. Quando si rialzò,
galleggiavano nell'acqua tre papaveri rossi; se gli animali non fossero
stati velenosi e baciati dalla strega, si sarebbero trasformati in rose
rosse; ma divennero comunque fiori soltanto perché avevano riposato sul
suo capo e sul suo cuore; Elisa era così pura e innocente che i
sortilegi non avevano alcun effetto su di lei.
Quando la cattiva principessa lo vide, spalmò la ragazza con succo di
noci, per scurirle la pelle; poi le unse il viso con un unguento
puzzolente e le arruffò i capelli: ora era assolutamente impossibile
riconoscere le bella Elisa.
Infatti suo padre, vedendola, inorridì e dichiarò che quella non poteva
essere sua figlia. In realtà nessuno la riconobbe, a parte il cane da
guardia e le rondini, ma quelli erano dei poveri animali e non aveva
alcuna importanza ciò che dicevano.
La povera Elisa cominciò a piangere pensando ai suoi undici fratelli che
erano lontani. Malinconica, uscì dal castello e camminò per tutto il
giorno per campi e paludi finché giunse nel grande bosco. Non sapeva
dove si trovava, ma era molto triste e provava una grande nostalgia dei
fratelli, che sicuramente erano stati cacciati via dal castello come
lei, e decise che li avrebbe ritrovati a tutti i costi.
Era giunta da poco tempo nel bosco quando sopraggiunse la notte; aveva
perso la strada e così sedette sul morbido muschio, recitò la preghiera
della sera e appoggiò la testa a un tronco d'albero. C'era una grande
quiete e l'aria era mite, e sull'erba e tra il muschio si accendevano
centinaia di lucciole; quando Elisa con delicatezza sfiorò un ramoscello
con la mano, quegli insetti luminosi caddero su di lei come stelle.
Per tutta la notte sognò i suoi fratelli, sognò di quando da bambini
giocavano insieme e di quando scrivevano con la mina di diamante sulla
lavagna d'oro e guardavano il bel libro illustrato che era costato metà
del regno. Ma sulla lavagna non scrivevano più, come allora, le aste e
gli zeri, ora disegnavano le affascinanti avventure che avevano vissuto
e tutto quel che avevano visto.
Gli uccelli cantavano, i personaggi uscivano dal libro illustrato e
chiacchieravano con Elisa e con i suoi fratelli, ma quando lei girava
pagina, ritornavano dentro di corsa per non creare confusione tra le
figure.
Quando si svegliò, il sole era già alto nel cielo; in verità lei non
riusciva a vederlo, perché gli alti alberi si allargavano sopra di lei
con rami fìtti e folti, ma i raggi penetravano tra le foglie formando un
velo d'oro svolazzante. C'era un buon profumo d'erba e gli uccelli
quasi si posavano sulle sue spalle. Elisa sentiva il gorgoglio
dell'acqua, perché c'erano diverse sorgenti che sfociavano in un
laghetto con il fondo di bellissima sabbia. Tutt'intorno crescevano
fitti cespugli, ma in un punto i cervi avevano creato un'apertura e da
lì Elisa arrivò fino alla riva. L'acqua era così limpida, che se il
vento non avesse mosso i rami e i cespugli, lei li avrebbe creduti
dipinti sul fondo, si rispecchiava nell'acqua ogni singola foglia,
quelle illuminate dal sole e quelle in ombra.
Quando vide riflesso il proprio volto Elisa si spaventò, tanto era nera
e brutta, ma non appena si toccò gli occhi e la fronte con la mano
bagnata, subito la pelle chiara ricomparve. Allora si tolse i vestiti e
si immerse nell'acqua fresca, una figlia di re più bella di lei non si
trovava in tutto il mondo.
Poi si rivestì di nuovo e si intrecciò i lunghi capelli, andò verso la
sorgente zampillante e bevve dal cavo delle mani, e si diresse nel
bosco, senza sapere dove andare. Pensava ai suoi fratelli, pensava al
buon Dio che certamente non l'avrebbe abbandonata, lui che fa crescere
le mele selvatiche per dar da mangiare agli affamati. Elisa trovò
infatti uno di questi alberi, con i rami piegati per il gran peso dei
frutti; ne mangiò, poi mise dei sostegni sotto i rami e s'incamminò
nella parte più buia del bosco. C'era un tale silenzio che sentiva il
rumore dei suoi passi, sentiva ogni singola foglia secca che
scricchiolava sotto i suoi piedi, non si vedeva un uccello e neppure un
raggio di sole riusciva a passare attraverso i fìtti rami degli alberi:
i tronchi alti erano così vicini tra loro che quando guardava davanti a
sé, le sembravano una inferriata che la tenesse prigioniera; per la
prima volta provava una solitudine tanto profonda!
La notte fu proprio buia, neppure una lucciola brillava nel muschio;
allora, tristemente, Elisa si sdraiò per dormire; le sembrò che i rami
degli alberi si traessero da parte e che il buon Dio la guardasse con
dolcezza, mentre gli angioletti gli facevano capolino sopra la testa e
sotto le braccia.
Quando si risvegliò al mattino non seppe dire se aveva sognato o se
tutto era veramente accaduto.
Si incamminò, ma dopo pochi passi incontrò una vecchia che portava
bacche selvatiche in un cestello. Questa gliele offrì e Elisa le chiese
se aveva visto undici principi cavalcare per il bosco.
"No" rispose la vecchia "ma ieri ho visto undici cigni con una corona
in testa, che nuotavano nel fiume che passa qui vicino!"
E condusse Elisa verso un pendio in fondo al quale scorreva un fiume;
gli alberi più grandi stendevano i loro lunghi rami folti verso quelli
degli alberi dell'altra riva, con cui si intrecciavano; le piante che
non erano cresciute abbastanza per toccarsi, avevano divelto le radici
dal terreno e si sporgevano più che potevano sull'acqua per intrecciare
i rami con quelli delle altre piante.
Elisa salutò la vecchia e s'incamminò lungo il fiume, finché questo non
sfociò nella spiaggia aperta.
L'immenso mare si stendeva ora davanti alla fanciulla, ma non c'era né
una vela né una barchetta. Come poteva proseguire? Cominciò a guardare
gli innumerevoli ciottoli che si trovavano sulla spiaggia, l'acqua li
aveva tutti levigati, vetro, ferro, pietra, tutto quello che era stato
depositato sulla spiaggia era stato levigato dall'acqua, che pure era
molto più delicata della pelle delle mani!
"L'acqua è instancabile nel suo lavoro e così riesce a smussare gli
oggetti più duri; anch'io voglio essere altrettanto instancabile!
Grazie per quanto mi avete insegnato, chiare onde fluttuanti; un giorno,
me lo dice il mio cuore, voi mi porterete dai miei cari fratelli!"
Tra i relitti portati dall'onda, c'erano undici bianche piume di
cigno; lei le raccolse e ne fece un mazzetto, e vide delle goccioline
d'acqua, ma chi poteva dire se erano lacrime o gocce di rugiada? Elisa
era sola sulla spiaggia, ma non soffriva di solitudine, il mare infatti
era in continuo mutamento, si trasformava in poche ore più volte che non
un lago nell'arco di un anno intero. Se sopraggiungeva una grande
nuvola nera, allora il mare sembrava dire: "Posso anche oscurarmi!,"
quando soffiava il vento le onde mostravano il bianco, se il vento
calava e le nubi erano rosse, allora il mare diventava liscio come i
petali di rosa; poi si faceva ora verde ora bianco, ma per quanto
potesse stare calmo c'era sempre un lieve movimento lungo la riva,
l'acqua si sollevava dolcemente, come il petto di un bambino che
dorme.
Mentre il sole tramontava Elisa vide undici cigni bianchi con le corone
d'oro in testa volare verso la riva; allineati com'erano uno dietro
l'altro, sembravano un lungo nastro bianco. Elisa si arrampicò sulla
scarpata e si nascose dietro un cespuglio: i cigni si posarono vicino a
lei e sbatterono le loro grandi ali bianche.
Non appena il sole scomparve nel mare, i cigni persero il loro manto di
piume e apparvero undici bellissimi principi, i fratelli di Elisa! Lei
mandò un grido perché, benché fossero cambiati molto, sentiva che erano
loro; si precipitò nelle loro braccia chiamandoli per nome, e loro,
riconoscendo la sorellina che si era fatta così grande e bella, si
rallegrarono immensamente. Ridevano e piangevano, e subito si resero
conto di quanto la matrigna fosse stata cattiva con loro.
"Noi fratelli" spiegò il più grande "voliamo come cigni finché è
giorno; non appena il sole è calato, assumiamo le sembianze di uomini:
per questo dobbiamo badare bene a avere un luogo per posare i piedi,
quando è l'ora del tramonto. Infatti, se in quel momento stiamo ancora
volando tra le nuvole, diventando uomini, precipiteremmo giù. Noi non
abitiamo qui, c'è un altro paese altrettanto bello, dall'altra parte
del mare; ma la strada per arrivare fin là è lunga, dobbiamo
attraversare l'immenso mare e non c'è neppure un'isola su cui posarci
e passare la notte, solamente un unico scoglio, molto piccolo, che
affiora: soltanto stringendoci riusciamo a starci tutti e quando il mare
è mosso, l'acqua ci spruzza, ma nonostante ciò ne ringraziamo Dio. Lì
passiamo la notte nelle sembianze di uomini e senza quello scoglio non
potremmo mai rivedere la nostra cara terra natale, perché utilizziamo i
due giorni più lunghi dell'anno per compiere il viaggio. Solo una volta
all'anno ci è permesso visitare la nostra patria e possiamo restare qui
solamente undici giorni. Allora voliamo sopra questa grande foresta e
rivediamo il castello dove siamo nati e dove nostro padre ancora vive,
scorgiamo anche il campanile della chiesa dove nostra madre è sepolta.
"Un richiamo del sangue ci lega a questi alberi e a questi cespugli,
qui cavalcano per le praterie i cavalli selvaggi, proprio come ai tempi
della nostra infanzia, qui i carbonai cantano le vecchie canzoni al cui
ritmo noi ballavamo quand'eravamo piccoli; questa è la nostra cara
patria che ci chiama a sé, e qui abbiamo ritrovato te, cara sorellina!
Possiamo rimanere ancora due giorni, poi siamo costretti a partire per
quella bella terra, che però non è la nostra patria! Come facciamo a
portarti con noi? Non c'è una vela né una barca!"
"Come posso fare per salvarvi?" esclamò la sorellina.
Continuarono a parlare per quasi tutta la notte, dormendo solo poche
ore.
Elisa fu svegliata dal rumore delle ali dei cigni, che sibilavano sopra
di lei. I suoi fratelli si erano già trasformati di nuovo e volavano in
larghe spirali, e presto scomparvero; ma uno di loro, il più giovane,
rimase con lei; posò il suo capo di cigno sul suo grembo e lei gli
accarezzò le bianche ali. Rimasero insieme tutto il giorno, verso sera
ritornarono gli altri, e quando il sole scomparve ripresero la loro
forma umana.
"Domani partiremo e non potremo tornare prima che sia passato un anno
intero, ma non possiamo lasciarti così! Hai il coraggio di venire con
noi? Le nostre braccia sono abbastanza robuste da portarti per il bosco,
quindi anche le ali saranno abbastanza forti da portarti con noi sul
mare!"
"Sì, portatemi con voi!" supplicò Elisa.
Per tutta la notte intrecciarono una rete con la corteccia flessibile
del salice e dei giunchi pieghevoli, e la rete riuscì grande e robusta;
Elisa vi si adagiò sopra e quando il sole sorse, i fratelli si
trasformarono in cigni selvatici, afferrarono la rete con il loro becco
e si sollevarono tra le nuvole con la cara sorellina che ancora dormiva.
I raggi del sole le cadevano dritti sul capo, allora uno dei cigni volò
proprio sopra di lei perché le sue ampie ali le facessero ombra.
Erano già lontani dalla riva quando Elisa si svegliò; credette di
sognare ancora, tanto era strano venire trasportata sul mare, così in
alto nel cielo. Al suo fianco si trovavano un ramoscello di belle bacche
mature e un mazzetto di radici saporite; li aveva raccolti il più
giovane dei fratelli, e lei gli sorrise riconoscente, poiché era proprio
lui, l'aveva riconosciuto, che le volava sul capo per farle ombra con
le ali.
Erano così in alto che la prima nave che videro sotto di loro sembrò un
gabbiano bianco che galleggiasse sull'acqua.
Alle loro spalle sopraggiunse una nube grande quanto una montagna, dove
Elisa vide proiettarsi la sua ombra e quella degli undici cigni; erano
ombre gigantesche, in una visione meravigliosa, come non ne aveva viste
mai, ma il sole continuava a salire nel cielo e la nuvola rimase
indietro: l'immagine delle ombre piano piano svanì.
Volarono per tutto il giorno come frecce nell'aria, sebbene fossero
meno veloci del solito perché dovevano portare la sorella. Il tempo
peggiorava e la sera si avvicinava; preoccupata, Elisa guardava il sole
che calava: ancora non si riusciva a scorgere lo scoglio. Le sembrò che
i cigni battessero con più rapidità le ali. Oh, era colpa sua se non
arrivavano in tempo Una volta tramontato il sole, sarebbero diventati
uomini, sarebbero precipitati nel mare e affogati. Allora rivolse dal
profondo del suo cuore una preghiera al Signore, ma ancora lo scoglio
non si vedeva. Le nuvole nere si avvicinavano, violente raffiche di
vento annunciavano una tempesta, le nuvole ormai formavano insieme
un'onda nera e minacciosa che avanzava inesorabilmente; i lampi
rischiaravano il cielo senza posa.
Il sole era ormai all'orizzonte. Il cuore di Elisa fremeva;
all'improvviso i cigni si abbassarono così rapidamente che lei credette
di cadere, poi si rialzarono nuovamente. Il sole era già scomparso per
metà, solo in quel momento lei scorse sotto di sé quel piccolo scoglio:
non sembrava più grande di una foca che sporge la testa fuori
dell'acqua. Il sole calava rapidamente, ora era grande solo come una
stella. Il suo piede toccò la dura roccia, proprio mentre il sole
soffocava l'ultima scintilla della sua carta incendiata. Elisa vide
intorno a sé i fratelli che si tenevano per mano, non c'era altro
spazio oltre a quello occupato da lei e da loro.
Il mare si frangeva contro lo scoglio e li spruzzava come se stesse
piovendo; il cielo sembrava infuocato e i tuoni rimbombavano in
continuità. Ma i fratelli si tenevano stretti e intonarono un salmo, con
cui ritrovarono il coraggio.
All'alba l'aria era di nuovo calma e limpida, e non appena comparve il
sole, i cigni e Elisa ripresero il volo. Il mare era ancora grosso, e
guardando dall'alto, la spuma bianca sul mare verde scuro sembrava
costituita da milioni di cigni che nuotavano nell'acqua.
Quando il sole fu più alto Elisa vide davanti a sé una montagna quasi
sospesa nell'aria; tra le rocce luccicavano i ghiacciai e nel mezzo si
innalzava un castello lungo miglia e miglia, cinto da arditi colonnati
sovrapposti; boschi di palme e fiori meravigliosi, grandi come ruote di
mulini, circondavano ondeggiando il castello.
Elisa chiese se quello era il paese dove dovevano arrivare, ma i cigni
scossero il capo: quello che si vedeva era il bellissimo ma sempre
mutevole castello di nuvole della Fata Morgana, e nessun uomo vi poteva
entrare. Elisa lo osservò con attenzione; le montagne, i boschi e il
castello stesso crollarono in un attimo e apparvero venti chiese
superbe, tutte uguali tra loro, con alti campanili e finestre appuntite.
Le sembrò di sentire la musica di un organo, ma in realtà sentiva il
mare. Ora era molto vicina alle chiese e queste si trasformarono in una
flotta di navi che navigavano sotto di lei. Guardò più attentamente e
vide solo la nebbia del mare sospinta dal vento. Era dunque vero! stava
assistendo a una continua trasformazione; ma infine avvistò la vera
terra che dovevano raggiungere. Si innalzavano splendide montagne
azzurre, con boschi di cedro, città e castelli. Molto tempo prima che il
sole tramontasse, Elisa si trovò seduta su una roccia davanti a una
grande grotta nascosta da verdi piante rampicanti sottili come tende
ricamate.
"Chissà cosa sognerai questa notte!" esclamò il più giovane dei
fratelli mostrando a Elisa la sua camera da letto.
"Vorrei poter sognare come fare a salvarvi!" rispose la fanciulla, e
quel pensiero la occupò completamente; nel suo intimo pregò Dio di
aiutarla, anche nel sonno continuò a pregare, poi le sembrò di volare
fino al castello di nuvole della Fata Morgana e vide la fata venirle
incontro, bella e scintillante, e tuttavia assomigliava proprio alla
vecchietta che le aveva dato le bacche nel bosco e le aveva raccontato
dei cigni con la corona d'oro.
"I tuoi fratelli possono essere salvati!" esclamò la fata "ma tu
sarai abbastanza coraggiosa e perseverante? E vero che il mare è più
lieve delle tue belle mani e pure smussa le pietre più dure, ma non
sente il dolore che le tue dita dovranno patire, non ha cuore, non
soffre la paura e il supplizio che tu dovrai sopportare. Vedi questa
ortica che ho in mano? di queste ne crescono tante vicino alla grotta
dove dormi. Ma ricordati, solo queste piante e quella che cresce tra le
tombe del cimitero possono essere usate, tu dovrai raccoglierle, anche
se ti bruceranno la pelle e te la copriranno di bolle, poi dovrai
pestarle con i piedi per ottenerne la fibra: con questa dovrai tessere
undici tuniche e gettarle sugli undici cigni selvatici; solo così
l'incantesimo verrà rotto. Ma ricorda, dal momento in cui comincerai
questo lavoro fino a quando non sarà finito, e possono passare anni, non
dovrai più parlare; la prima parola pronunciata trapasserebbe come un
pugnale il cuore dei tuoi fratelli. Dalla tua lingua dipende la loro
vita. Ricorda tutto quel che ti ho detto!"
Intanto sfiorò con l'ortica la mano di Elisa, e a quella sensazione di
fuoco acceso Elisa si svegliò. Era già giorno e vicino al suo giaciglio
c'era un'ortica, proprio come quella vista nel sogno. Allora
s'inginocchiò, ringraziò il Signore e uscì dalla grotta per cominciare
il suo lavoro.
Con le sue manine delicate colse quelle orribili ortiche che sembravano
infuocate; grosse bolle le si formarono sulle mani e sulle braccia, ma
lei soffriva volentieri se questo poteva salvare i suoi cari fratelli.
Pestò ogni pianta di ortica con i piedini nudi e ne ricavò la verde
fibra.
Quando il sole tramontò giunsero i fratelli che si spaventarono nel
vederla così silenziosa; all'inizio credettero fosse un nuovo
incantesimo della matrigna cattiva, ma quando videro le sue mani,
capirono quel che lei stava facendo per la loro salvezza, e il più
giovane dei fratelli pianse; dove cadevano le sue lacrime scompariva il
dolore e sparivano le bolle brucianti.
Elisa trascorse tutta la notte al lavoro, perché non poteva trovare pace
prima di aver salvato i cari fratelli; passò tutto il giorno dopo da
sola, dato che i cigni s'erano allontanati, ma il tempo volò. Una
tunica era già finita e ora iniziava la seconda.
Improvvisamente risuonarono i corni da caccia tra le montagne e lei si
spaventò. Il suono si avvicinava, Elisa sentiva i cani abbaiare;
terrorizzata, si rifugiò nella grotta, legò in un fascio le ortiche che
già aveva raccolto e pestato e vi sedette sopra.
In quel momento comparve dalla macchia un grosso cane, seguito da un
altro e da un altro ancora. Abbaiavano forte, tornavano indietro e
comparivano di nuovo. Dopo pochi minuti tutti i cacciatori stavano
all'ingresso della grotta e tra loro il più bello era il re del paese,
che si avvicinò a Elisa: non aveva mai visto una ragazza più bella.
"Come sei arrivata qui, bella fanciulla?" le chiese. Elisa scosse la
testa: non poteva parlare, ne andava di mezzo la salvezza e la vita dei
suoi fratelli, e nascose le sue mani sotto il grembiule, perché il re
non vedesse quanto soffriva.
"Vieni con me!" le disse "qui non puoi certo restare! Se sei buona
quanto sei bella, ti rivestirò con seta e velluto, ti metterò una corona
d'oro sul capo e tu abiterai nel più ricco dei miei castelli" e così
dicendo la sollevò sul suo cavallo; lei piangeva e si torceva le mani,
ma il re disse: "Io voglio la tua felicità! un giorno mi ringrazierai
per questo!" e così ripartì verso i monti tenendola davanti a sé sul
cavallo, seguito dai cacciatori.
Quando tramontò il sole apparve la splendida capitale, ricca di chiese e
cupole. Il re condusse la fanciulla al castello, dove grandi fontane
zampillavano negli alti saloni di marmo, dove le pareti e i soffitti
erano splendidamente affrescati, ma Elisa non vedeva nulla e piangeva
sconsolata. Senza opporsi, lasciò che le dame di corte la rivestissero
di abiti regali, le intrecciassero perle nei capelli e le infilassero
morbidi guanti sulle dita bruciate.
Così vestita, appariva di una bellezza insuperabile; tutta la corte le
si inchinò con una riverenza molto profonda e il re la chiamò sua sposa,
sebbene l'arcivescovo scuotesse il capo commentando che la bella
fanciulla del bosco in realtà era certo una strega che aveva accecato
gli occhi di tutti e sedotto il cuore del re.
Il re non lo ascoltò, fece suonare la musica, fece preparare le pietanze
più prelibate e fece danzare intorno a lei le fanciulle più graziose.
Elisa venne condotta attraverso giardini profumati e in saloni
meravigliosi, ma sulle sue labbra non comparve mai un sorriso, e neppure
nei suoi occhi; c'era posto solo per il dolore, per sempre!
Poi il re aprì una cameretta che si trovava vicino alla camera da letto
di Elisa; era tappezzata di preziosi tendaggi verdi che la facevano
assomigliare alla grotta in cui era stata; sul pavimento c'era il
fascio di fibre che aveva ricavato dalle ortiche e dal soffitto pendeva
la tunica già terminata. Tutto questo era stato raccolto da un
cacciatore per pura curiosità.
"Qui puoi ripensare alla tua vecchia dimora" le disse il re. "Questa
è l'attività che ti teneva occupata allora; adesso, in tanto lusso, ti
divertirai a ripensare a quei tempi!"
Non appena Elisa vide quegli oggetti, che le stavano tanto a cuore, si
mise a sorridere e il sangue le ravvivò le guance; pensò alla salvezza
dei fratelli e baciò la mano del re, che la abbracciò con forza e fece
suonare tutte le campane per annunciare il matrimonio. La bella
fanciulla muta del bosco diventava la regina del paese!
L'arcivescovo sussurrò parole cattive all'orecchio del re, ma queste
non gli raggiunsero il cuore. Il matrimonio venne celebrato;
l'arcivescovo in persona dovette cingere con la corona il capo di Elisa
e di proposito gliela calzò troppo sulla fronte perché le facesse male;
ma su di lei gravava una pena ben più pesante, il dolore per i suoi
fratelli, e non sentì affatto la sofferenza fisica. La sua bocca restò
muta, una sola parola avrebbe infatti ucciso i fratelli, ma nei suoi
occhi c'era un profondo amore per il buon re, che faceva di tutto per
renderla felice.
Ogni giorno egli le voleva più bene; oh, se solo avesse potuto
confidarsi con lui, dirgli la sua pena! ma doveva rimanere muta, muta
doveva compiere il suo lavoro. Per questo ogni notte si allontanava da
lui e si recava nella cameretta che somigliava alla grotta, e lì tesseva
una tunica dopo l'altra, stava cominciando la settima, quando restò
senza fibra.
Sapeva che nel cimitero crescevano le ortiche che lei doveva usare, ma
doveva coglierle lei stessa; come poteva recarsi fin là?
"Il dolore alle dita non è nulla in confronto al tormento del mio
cuore!" pensava. "Devo tentare! Il buon Dio non mi abbandonerà!" Col
cuore tremante, come stesse per compiere una cattiva azione, uscì in una
notte di luna, in giardino, attraversò i grandi viali, passò per le
strade deserte fino al cimitero. Vide sedute su una delle tombe più
grandi un gruppo di lamie, streghe cattive che si strappavano i vestiti
come volessero fare il bagno e poi scavavano con le lunghe dita magre
nelle tombe più fresche, tirandone fuori i corpi e mangiandone la carne.
Elisa dovette passare accanto a loro, che le lanciarono sguardi cattivi;
ma lei recitò le sue preghiere, raccolse l'ortica infuocata e la portò
al castello.
Un solo uomo l'aveva vista, l'arcivescovo, che stava sveglio quando
gli altri dormivano. Aveva dunque avuto ragione a sospettare della
regina: era una strega che aveva sedotto il re e tutto il popolo.
In confessione riferì al re quanto aveva visto e quel che sospettava;
mentre egli pronunciava quelle cattiverie le immagini intagliate dei
santi scossero la testa, come per dire: "Non è vero! Elisa è
innocente!" ma l'arcivescovo interpretò il fatto in un altro modo,
sostenne che i santi testimoniavano contro di lei e scuotevano la testa
per i suoi peccati. Due lacrime solcarono le guance del re, che tornò a
casa col cuore pieno di dubbi: la notte fìngeva di dormire, ma i suoi
occhi non riuscivano a trovare quiete: si accorse così che Elisa si
alzava ogni notte e, seguendola, la vide scomparire nella cameretta.
Un giorno dopo l'altro il suo sguardo si faceva più scuro; Elisa,
vedendolo, ne soffriva, sebbene non ne comprendesse la ragione, e
soffriva tanto anche per i fratelli!
Sul velluto e sulle porpore principesche cadevano le sue lacrime salate
e lì restavano come diamanti splendenti; tutte coloro che vedevano una
tale magnificenza desideravano diventare regina. Elisa aveva quasi
terminato il suo lavoro; le mancava ancora una sola tunica, ma era
rimasta senza fibre e senza ortiche.
Un'ultima volta doveva andare al cimitero a raccogliere qualche
manciata di ortiche. Ripensò con terrore alla passeggiata solitaria e
alle terribili lamie, ma la sua volontà era ferma, così come la sua
fiducia nel Signore.
Elisa dunque andò e il re e l'arcivescovo la seguirono, la videro
sparire dietro l'inferriata del cimitero e quando si avvicinarono,
videro la lamie sedute sulle tombe, proprio come le aveva viste Elisa, e
il re si voltò dall'altra parte, perché pensò che tra di loro ci fosse
anche Elisa, la cui testa, anche quella notte aveva riposato sul suo
petto!
"Il popolo giudicherà" dichiarò, e il popolo decise che fosse arsa tra
le fiamme.
Dalle splendide sale del palazzo Elisa venne condotta in un carcere buio
e umido, dove il vento sibilava tra le sbarre della finestra. Invece di
seta e velluto le diedero i fasci di ortica che aveva raccolto, lì
avrebbe potuto appoggiare il capo. E le tuniche ruvide e brucianti che
aveva tessuto dovevano essere il suo materasso e le sue coperte. Non
potevano darle niente di più caro! Lei ricominciò a lavorare e pregò il
Signore. Dalla strada i monelli le rivolgevano ingiurie; non un'anima
la confortava con una buona parola.
Verso sera un'ala di cigno sfiorò l'inferriata: era il più giovane dei
fratelli che aveva ritrovato la sorellina; lei singhiozzò forte per la
gioia, sebbene sapesse che quella sarebbe stata probabilmente l'ultima
notte per lei; ma ormai il lavoro era quasi terminato e i suoi fratelli
erano lì.
Giunse l'arcivescovo, per trascorrere con lei le ultime ore come aveva
promesso al re, ma lei scosse la testa, e coi gesti e con gli occhi lo
pregò di andarsene; quella notte doveva terminare il suo lavoro,
altrimenti tutto sarebbe stato inutile, i dolori, le lacrime e le notti
insonni. L'arcivescovo se ne andò pronunciando nuove cattiverie su di
lei, ma la povera Elisa sapeva di essere innocente e continuò a
lavorare.
I topolini correvano sul pavimento portando ai suoi piedi i fili di
ortica per aiutarla, il merlo si appollaiò sull'inferriata e cantò per
tutta la notte meglio che potè, perché lei non si scoraggiasse.
Non era ancora l'alba, mancava un'ora al sorgere del sole quando gli
undici fratelli che si trovavano all'ingresso del castello chiesero di
essere condotti dal re; ma "non è possibile!" fu risposto "è ancora
piena notte, il re dorme e non può essere svegliato". Loro
supplicarono, minacciarono, giunse la sentinella; persino il re uscì e
chiese che cosa stava succedendo. Ma in quel momento il sole sorse e i
fratelli non si videro più: sul castello volavano undici cigni bianchi.
Tutto il popolo affluiva alla porta della città per vedere bruciare la
strega. Un misero cavallo tirava il carretto su cui Elisa era seduta;
l'avevano vestita con una tela di sacco ruvida, i lunghi e bei capelli
cadevano sciolti intorno al viso grazioso, le guance erano pallide come
la morte, le labbra si muovevano piano mentre le dita intrecciavano la
verde fibra: persino andando verso la morte non aveva smesso il suo
lavoro, le dieci tuniche giacevano ai suoi piedi, e lei stava terminando
l'undicesima. Il volgo la ingiuriava.
"Guardate la strega! come borbotta! non ha il libro dei salmi con sé,
no, è circondata dai suoi luridi sortilegi. Strappateglieli in mille
pezzi!"
E tutti si spinsero verso di lei e le volevano strappare il lavoro;
allora giunsero undici cigni bianchi in volo e circondarono il carretto
sbattendo le grandi ali, così allontanarono la folla spaventata.
"È un segno del cielo! È sicuramente innocente!" sussurravano in
molti, ma nessuno osò dirlo a voce alta.
Il boia la afferrò per una mano, allora lei gettò in fretta le undici
tuniche sui cigni e subito apparvero undici bellissimi principi. Il più
giovane aveva però ancora un'ala di cigno al posto del braccio, perché
Elisa non aveva ancora potuto tessere una manica all'ultima tunica.
"Adesso posso parlare!" esclamò. "Sono innocente!"
E il popolo, che aveva visto l'accaduto, si inchinò davanti a lei come
davanti a una santa, ma lei cadde svenuta tra le braccia dei fratelli,
dopo tutta quella tensione, quell'angoscia, quel dolore.
"Sì, è innocente!" disse il fratello maggiore e raccontò tutto quel
che era successo. Mentre lui parlava si sparse nell'aria un profumo
come di migliaia di rose: ogni piccolo legno del rogo aveva messo radici
e fioriva; ora era un cespuglio alto e profumato, di rose rosse, e in
cima c'era un fiore bianco e luminoso come una stella, il re lo colse e
lo mise sul seno di Elisa e lei subito si risvegliò col cuore pieno di
pace e di felicità.
Tutte le campane delle chiese suonarono da sole e gli uccelli
sopraggiunsero a stormi in direzione del castello; si formò un corteo
nuziale così lungo che nessun re mai aveva visto l'eguale.
