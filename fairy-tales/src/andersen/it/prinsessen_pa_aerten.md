# author: Hans Christian Andersen
# source: tbc
# url: https://www.andersenstories.com/it//andersen_fiabe/la_principessa_sul_pisello
# note: copyright of translation tbc

## La principessa sul pisello 

C'era una volta un principe che voleva sposare una principessa, ma
doveva trattarsi di una principessa vera! Perciò si mise a viaggiare in
lungo e in largo per il mondo, ma ogni volta non riusciva a decidersi:
principesse ce n'erano un po' dappertutto, ma erano principesse vere?
Non si riusciva mai a saperlo con sicurezza: ogni volta sembrava mancare
qualche cosa. Alla fine decise di tornare a casa sua, ma era pieno di
tristezza per non essere riuscito a trovare una principessa vera.

Una notte che c'era un tempo orribile, con fulmini, tuoni, e acqua a
catinelle, qualcuno bussò alle porte della città, e il vecchio re andò
ad aprire.

Fuori dalle mura c'era una principessa: Dio mio, la pioggia e il brutto
tempo l'avevano conciata proprio bene! L'acqua le picchiava sui
capelli e sui vestiti, entrava nelle scarpe dalle punte e ne usciva dai
tacchi: eppure lei sosteneva di essere una vera principessa.

"Questo si vedrà," pensò la vecchia regina, ma non disse nulla: andò
in camera, tolse il materasso dal letto e mise sul fondo un pisello; poi
prese venti materassi e li mise sul pisello, e sopra i materassi mise
ancora venti grossi cuscini di piume.

Quella sera la principessa dormì lì.

La mattina dopo le chiesero come aveva dormito.

"Malissimo!" si lamentò la fanciulla, "non ho praticamente chiuso
occhio per tutta la notte! Chissà cosa c'era in quel letto! Ero
coricata su qualcosa di duro e mi sono fatta un enorme livido blu e
marrone. È stato terribile!"

Così capirono che era una principessa vera, perché aveva sentito il
pisello attraverso venti materassi e venti grossi cuscini di piume. Solo
una principessa poteva avere una pelle così sensibile!

Così il principe la prese in sposa, convinto finalmente di avere
incontrato una vera principessa, e il pisello andò a finire in un museo,
dove, se nessuno è venuto a rubarlo, lo si può vedere ancora.

E questa è una storia vera, sapete?
