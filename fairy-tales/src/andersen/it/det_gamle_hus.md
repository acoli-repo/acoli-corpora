# author: Hans Christian Andersen
# source: tbc
# url: https://www.andersenstories.com/it//andersen_fiabe/la_vecchia_casa
# note: copyright of translation tbc

## La vecchia casa 

C'era giù nella strada una vecchissima casa, che aveva quasi trecento
anni come si poteva leggere su una trave su cui era stata intagliata la
data, tra tulipani e piante di luppolo; c'erano anche dei versi scritti
con la grafia antica, e sopra ogni finestra era intagliato un volto che
faceva le smorfie; il piano superiore sporgeva molto su quello
inferiore, e proprio sotto al tetto c'era una grondaia di piombo che
finiva con una testa di drago l'acqua piovana doveva scorrere fuori
dalla bocca, ma in realtà usciva dallo stomaco, perché c'era un buco
nella grondaia.
Tutte le altre case della strada erano nuove e belle pulite, con grandi
finestre e pareti lisce: si capiva subito che non volevano aver niente a
che fare con quella vecchia casa; infatti pensavano: "Per quanto tempo
ancora quel rottame dovrà rimanere in questa strada a dare scandalo? E
poi le sue finestre sporgono tanto che nessuno di quelli che si
affacciano alle nostre può vedere quello che accade all'angolo! La
scala è larga come quella di un castello e alta come quella di un
campanile. La ringhiera di ferro poi sembra la porta di un vecchio
sepolcro, e per di più ha i pomi d'ottone. Che vergogna!."
Anche sull'altro lato della strada c'erano case nuove e pulite e
queste pensavano proprio come le altre, ma alla finestra di una casa si
trovava un fanciullo con due belle guance rosee e gli occhi chiari e
raggianti: per lui la vecchia casa era la più bella di tutte, alla luce
del sole come al chiaro di luna. Se guardava verso il muro dove
l'intonaco si era staccato, riusciva a immaginare le figure più strane,
o a pensare a come doveva essere stata una volta la strada, con le
verande e i frontoni aguzzi; immaginava i soldati con le alabarde, e le
grondaie dei tetti che si allungavano come draghi
0 serpenti. Era proprio una casa degna di venir osservata! e vi abitava
un vecchietto che portava calzoni all'antica, una giacca con grossi
bottoni di metallo e una parrucca che era proprio una vera parrucca, e
lo si vedeva bene. Ogni mattina andava da lui un vecchio domestico per
fare la pulizia e le compere; altrimenti il vecchio con quei calzoni
divertenti restava tutto il giorno solo nella vecchia casa; ogni tanto
si avvicinava al vetro della finestra e guardava fuori, così il bambino
gli faceva cenno e il vecchio gli rispondeva nello stesso modo, quindi
diventarono conoscenti e infine amici, sebbene non si fossero mai
parlati, ma tanto quello non contava.
Il bambino sentì che i suoi genitori dicevano: "Quel vecchietto di
fronte è molto ricco, ma è anche terribilmente solo!".
La domenica successiva il bambino avvolse qualcosa in un pezzo di carta,
andò giù al portone e quando il domestico che era andato a far la spesa
passò di lì, gli disse: "Senta! Le dispiace portare a quel vecchio
signore di fronte questo da parte mia? Io ho due soldati di piombo,
questo è uno dei due; voglio darglielo perché so che è terribilmente
solo".
Il vecchio domestico fu molto contento, fece cenno di sì con la testa e
portò il soldato di piombo nella vecchia casa. Più tardi venne chiesto
al bambino se non aveva voglia di fare una visita laggiù, lui ebbe il
permesso dai genitori e così entrò nella vecchia casa.
1 pomi di ottone della ringhiera brillavano molto più forte del solito,
sembrava quasi che fossero stati lucidati per l'occasione, e sembrò
anche che i trombettieri intagliati, perché sulla porta c'erano
intagliati dei trombettieri insieme ai tulipani, soffiassero con tutte
le loro forze, le guance ancora più gonfie del solito, e suonavano così:
"Tataratà! arriva il bambino! Tataratà! arriva il bambino!" e la porta
si aprì. Tutto il corridoio era pieno di vecchi ritratti di cavalieri
con l'armatura e di dame in abiti di seta; le armature tintinnavano e
gli abiti di seta frusciavano! Poi c'era una scala che andava un po'
in su e un po' in giù, e con quella si giungeva su un balcone, che in
realtà era molto rovinato, con grossi buchi e lunghe crepe, ma da lì
crescevano erba e foglie, poiché sul lato esterno il balcone, il cortile
e il muro, erano tutti coperti di verde, così da sembrare un giardino, e
dire che era soltanto un balcone! C'erano vecchi vasi di fiori con la
faccia e le orecchie d'asino; i fiori crescevano come volevano. Da un
vaso si protendevano in tutte le direzioni tanti garofani, tanti verdi
steli, fìtti fitti, che dicevano molto chiaramente: "L'aria mi ha
accarezzato, il sole mi ha baciato e mi ha promesso un fiorellino per
domenica!." Poi il ragazzo passò da una camera dove le pareti erano
coperte di pelle di porco, su cui erano impressi fiori d'oro.
La doratura sparisce,
ma la pelle di porco rimane!
dicevano le pareti.
C'erano poltrone con la spalliera molto alta tutte intagliate e con i
braccioli su entrambi i lati. "Siediti! siediti!" dicevano "oh! come
scricchiolo, adesso mi vengono sicuramente i reumatismi come al vecchio
armadio! I reumatismi alla schiena, oh!"
Poi il bambino entrò nella stanza con la veranda dove si trovava il
vecchio.
"Grazie per il soldato di piombo, mio piccolo amico!" disse il vecchio
signore. "E grazie perché sei venuto a trovarmi."
"Grazie, grazie!" o meglio "crac!" dicevano tutti i mobili; erano
tanti che quasi si impedivano a vicenda la vista del bambino.
In mezzo alla parete era appeso il ritratto di una bella signora,
giovane, felice ma vestita proprio come ai vecchi tempi, con la cipria
tra i capelli e le vesti che stavano rigide; lei non disse né
"grazie," né "crac," ma guardò con occhi dolci il fanciullo che
improvvisamente chiese al vecchio: "Dove l'hai trovata?".
"Giù dal rigattiere!" disse il vecchio. "Ci sono tanti ritratti;
nessuno li riconosce o se ne interessa, perché sono tutti morti ma una
volta io l'avevo conosciuta: ora è morta da più di cinquant'anni."
Sotto il ritratto c'era un mazzo di fiori appassiti, sotto vetro, anche
quelli avevano sicuramente cinquant'anni, tanto sembravano vecchi. Il
pendolo del grande orologio andava avanti e indietro e le lancette
giravano, e tutto nella stanza diventava sempre più vecchio, senza
accorgersene.
"A casa mia dicono" osservò il bambino "che tu sei terribilmente
solo."
"Oh" rispose lui "i vecchi pensieri vengono a farmi visita, con tutto
quello che riescono a portarsi con loro, e adesso vieni anche tu. Sto
proprio bene."
Tolse da un ripiano un libro illustrato, con immagini di lunghi cortei e
strane carrozze, come non se ne vedono proprio più ai giorni nostri, e
di soldati che sembravano fanti di fiori e di corporazioni con i loro
vessilli al vento: quello dei sarti aveva una forbice, tenuta da due
leoni, quello dei calzolai invece non aveva gli stivali, ma un'aquila
con due teste, perché i calzolai fanno sempre tutte le cose in modo da
poter dire: ecco un paio! Oh, che meraviglioso libro illustrato!
Il vecchio entrò in un'altra stanza per prendere la marmellata, le mele
e le noci: tutto era meraviglioso in quella vecchia casa.
"Non lo sopporto!" esclamò il soldato di piombo, che stava in piedi su
un cofano. "Qui tutto è così deserto e così triste; no, quando si è
stati in una vera famiglia non ci si può abituare a una vita così! Non
ce la faccio proprio! Il giorno è così lungo e la sera è ancora più
lunga! Qui non è affatto come a casa tua, dove tuo padre e tua madre
parlano allegramente e dove tu e tutti quei bambini fate un tal baccano!
Oh, come è solo questo vecchio! Credi forse che qualcuno lo baci? che
qualcuno lo guardi con tenerezza, o che abbia l'albero di Natale? Non
avrà nulla se non una tomba. Io non resisto più!"
"Non devi prendertela tanto!" disse il bambino. "A me sembra così
bello qui, con tutti i vecchi pensieri che verranno a farti visita con
quello che riescono a portare con loro."
"E già, ma quelli io non li vedo e nemmeno li conosco!" rispose il
soldato di piombo. "Non resisto proprio più!"
"E invece devi farlo!" gli disse il bambino.
Il vecchio ritornò con un viso molto allegro, con la marmellata più
buona, noci e mele, e così il bambino non pensò più al soldato di
piombo.
Il bambino tornò a casa felice e contento, e passarono molte settimane e
molti giorni; lui mandava cenni di saluto verso la vecchia casa e veniva
ricambiato, e infine un giorno tornò laggiù.
I trombettieri intagliati soffiavano: "Tattaratatà! ecco il bambino!
Tattaratatà!." La spada e l'armatura dei cavalieri tintinnarono e gli
abiti di seta frusciarono, la tappezzeria di pelle di porco parlò e le
vecchie sedie avevano i reumatismi alla schiena: "Ahi!"; era tutto
come la prima volta, anche perché là ogni giorno e ogni ora erano sempre
uguali.
"Non resisto più!" esclamò il soldato di piombo "ho persino pianto
lacrime di piombo. Sono troppo triste! Fammi piuttosto andare in guerra
a perdere le gambe e le braccia! Almeno sarebbe un cambiamento. Questo
non lo sopporto! Adesso so cosa significa aver la visita dei propri
vecchi pensieri, con tutto quello che riescono a portare con sé! Io ho
avuto la visita dei miei, e puoi crederlo, a lungo andare non c'è
nessun divertimento; alla fine stavo per saltar giù da questo cofano.
Vedevo tutti voi della casa di fronte così chiaramente, come se fossi
stato là; rivedevo quella domenica mattina, ricordi? Voi bambini stavate
davanti al tavolo e cantavate i salmi come fate ogni mattina; eravate
molto raccolti con le mani giunte, e il babbo e la mamma erano
altrettanto seri, quando si aprì la porta e la piccola sorellina Maria,
che ancora non ha due anni e che danza sempre quando sente musica o
canto, di qualunque genere sia, comparve, sebbene non fosse il momento
opportuno. Così cominciò a ballare, ma non riusciva a stare al ritmo
perché le note erano troppo lunghe, allora si mise a saltellare su una
gamba tenendo la testa bassa, e poi sull'altra gamba sempre a testa
bassa, ma proprio non ci riusciva. Voi restavate molto seri, tutti
quanti, sebbene fosse diffìcile, mentre io mi misi a ridere tanto che
caddi giù dal tavolo e mi feci un bernoccolo che ho ancora, perché non
era giusto da parte mia ridere. Ma tutto ora mi ritorna in mente,
insieme a tutto quello che ho vissuto; questi sono sicuramente i vecchi
pensieri con quello che riescono a portare con loro. Dimmi se cantate
ancora la domenica. Dimmi della piccola Maria. E come sta il mio
compagno, l'altro soldatino di piombo? E già, lui è certo felice! Io
non resisto più!"
"Ma tu sei stato regalato!" disse il bambino. "Devi rimanere qui. Non
lo capisci?"
II vecchio signore entrò con un cassettino pieno di oggetti
interessanti, piccoli scrigni, delle boccettine di profumo e vecchie
carte, grandi e dorate come non se ne vedono più. Vennero aperti altri
cassetti e anche il pianoforte, che aveva un paesaggio dipinto sul
coperchio; ma il suono era molto debole quando il vecchio cominciò a
suonare; poi si mise a canticchiare una canzone.
"Lei la cantava sempre!" disse indicando il ritratto che aveva
acquistato dal rigattiere, e gli occhi gli brillarono limpidi.
"Voglio andare in guerra! voglio andare in guerra!" gridò il soldatino
di piombo più forte che potè, e cadde sul pavimento.
E dove finì? Il vecchio lo cercò, anche il bimbo lo cercò, ma quello era
sparito. "Ti ritroverò" disse il vecchio signore, ma non lo trovò più.
Il pavimento era pieno di buchi e di crepe e il soldato di piombo era
caduto attraverso una fessura e si trovava lì come in una tomba aperta.
Il giorno passò e il bambino tornò a casa, passò la settimana e ne
passarono molte altre. Le finestre erano tutte gelate e il bambino
doveva soffiarci sopra per avere uno spiraglio da cui guardare fuori,
verso la vecchia casa, ma anche lì c'era neve su tutti gli intagli e
sulle scritte e anche sulla scala, come se non ci fosse nessuno in casa.
E non c'era nessuno: il vecchio era morto.
Alla sera si fermò una carrozza, dove misero il vecchio signore nella
sua bara per portarlo a seppellire in campagna. Partì, ma non lo seguì
nessuno perché tutti i suoi amici erano già morti. Il bambino mandò un
bacio con le dita verso la bara che si allontanava.
Alcuni giorni dopo ci fu un'asta nella vecchia casa e il bambino vide
dalla finestra che tutte le cose venivano portate via. Gli antichi
cavalieri e le dame, i vasi di fiori con le lunghe orecchie, le sedie e
gli armadi: ogni cosa da una parte diversa; il ritratto della dama che
era stato trovato dal rigattiere tornò da lui, e vi rimase per sempre,
perché nessuno la conosceva e nessuno si interessò di quel vecchio
ritratto.
In primavera demolirono la casa perché, diceva la gente, era
un'anticaglia. Si poteva vedere dalla strada fino nella stanza
tappezzata con la pelle di porco, ormai tutta a brandelli; e le piante
del balcone ancora si abbarbicavano selvaggiamente alle assi
pericolanti. Poi tutto venne ripulito.
"Finalmente!" dissero le case vicine.
Venne costruita una bella casa, con grandi finestre e muri lisci e
bianchi, e davanti, esattamente dove una volta si trovava la vecchia
casa, fu piantato un giardinetto e sul muro della casa vicina si
arrampicarono viticci selvatici; il giardino era cinto da una balaustra
di ferro con un cancelletto di ferro che sembrava molto signorile; la
gente si fermava e guardava dentro. I passerotti si posavano a dozzine
sui rami della vite, cinguettavano a gara fra di loro, ma non parlavano
mai della vecchia casa, perché non la ricordavano. Erano passati tanti
anni, che quel bambino era cresciuto, era diventato un uomo, un uomo
proprio come si deve di cui i genitori erano molto fieri; si era appena
sposato e con la sua mogliettina s'era trasferito in quella casa dove
si trovava il giardino. Era vicino a lei mentre lei piantava un fiore di
campo che le sembrava bellissimo. Lo piantava con le sue manine e
batteva la terra con le dita. "Ahi! Ahi! che cos'è?" Si era punta.
C'era qualcosa di aguzzo che spuntava dalla morbida terra.
Era, sì, pensate un po'! era il soldatino di piombo, quello che era
sparito nella casa del vecchio signore e che aveva vagato e rotolato tra
calcinacci e assi di legno e poi era rimasto per molti anni nella
terra.
La giovane donna ripulì il soldato prima con una foglia verde e poi con
il suo bel fazzoletto, che aveva un tale profumo! Per il soldato di
piombo fu come risvegliarsi sotto la rugiada.
"Fammi vedere!" disse il giovane, si mise a ridere e scosse la testa.
"Ah, no, non può essere lui! Però mi ricorda la storia di un soldatino
di piombo di quando ero bambino!" e raccontò alla moglie della vecchia
casa e del vecchio signore e del soldatino di piombo che gli aveva
regalato, perché era così terribilmente solo.
Raccontò tanto bene, che la donna si commosse per la vecchia casa e per
il vecchio signore.
"Potrebbe benissimo essere lo stesso soldato di piombo" disse lei "lo
conserverò e ricorderò tutto quello che mi hai raccontato, ma mi devi
mostrare la tomba di quel vecchio."
"Non so dove si trovi, e nessuno lo sa. Tutti i suoi amici erano morti,
nessuno si è curato di lui, e io ero solo un ragazzino."
"Oh, deve essere stato terribilmente solo!" esclamò lei.
"Terribilmente solo" disse il soldato di piombo "ma è bello non
essere dimenticati!"
"Bello!" gridò qualcosa proprio lì vicino, ma nessuno lo vide eccetto
il soldato di piombo: era un pezzetto della tappezzeria di pelle di
porco, non aveva più la doratura e sembrava terra umida, ma aveva ancora
un'opinione e la disse:
La doratura sparisce,
ma la pelle di porco rimane!
Ma il soldatino di piombo non era d'accordo.
