# author: Hans Christian Andersen
# source: tbc
# url: https://www.andersenstories.com/it//andersen_fiabe/abete
# note: copyright of translation tbc

## L'abete 

In mezzo al bosco si trovava un grazioso alberello di abete aveva per sé
parecchio spazio, prendeva il sole, aveva aria a sufficienza, e
tutt'intorno crescevano molti suoi compagni più grandi, sia abeti che
pini, ma quel piccolo abete aveva una gran fretta di crescere. Non
pensava affatto al caldo sole né all'aria fresca, né si preoccupava dei
figli dei contadini che passavano di lì chiacchierando quando andavano a
raccogliere fragole o lamponi. Spesso arrivavano con il cestino pieno
zeppo di fragole oppure le tenevano intrecciate con fili di paglia, si
sedevano vicino all'alberello e esclamavano: "Oh, com'è carino così
piccolo!" ma all'albero dispiaceva molto sentirlo.
L'anno dopo il tronco gli si era allungato, e l'anno successivo era
diventato ancora più lungo; guardandone la costituzione si può sempre
capire quanti anni ha un abete.
"Oh! se solo fossi grosso come gli altri alberi!" sospirava
l'alberello "potrei allargare per bene i miei rami e con la cima
ammirare il vasto mondo! gli uccelli costruirebbero i loro nidi tra i
miei rami e quando c'è vento potrei dondolarmi solennemente, come fanno
tutti gli altri."
E non si godeva affatto né il sole, né gli uccelli o le nuvole rosse che
mattina e sera gli passavano sopra.
Quand'era inverno e la neve brillava bianchissima tutt'intorno,
arrivava spesso una lepre e con un salto si posava proprio sopra
l'alberello. "Che noia!" Ma dopo due inverni l'albero era così
grande che la lepre dovette limitarsi a girargli intorno. "Oh!
crescere, crescere, diventare grosso e vecchio, è l'unica cosa bella di
questo mondo" pensava l'albero.
In autunno giunsero i taglialegna per abbattere alcuni degli alberi più
grandi; questo accadeva ogni anno e il giovane abete, che ormai era ben
cresciuto, rabbrividiva al pensiero di quei grandi e meravigliosi alberi
che cadevano a terra con un fragore incredibile. I loro rami venivano
strappati, così restavano lì nudi, esili e magri che quasi non si
riconoscevano più, poi venivano messi sui carri e i cavalli li portavano
fuori dal bosco.
Dove erano diretti? Che cosa ne sarebbe stato di loro?
In primavera, quando giunsero la rondine e la cicogna, l'albero chiese:
"Sapete forse dove sono stati portati? Non li avete incontrati?".
La rondine non sapeva nulla, ma la cicogna sembrò riflettere un po',
poi fece cenno col capo e disse: "Sì, credo di sì! Ho incontrato molte
nuove navi, mentre tornavo dall'Egitto; avevano alberi maestri
magnifici: immagino fossero loro, dato che odoravano di abete. Posso
assicurarvi che erano magnifici, davvero magnifici!".
"Oh, se anch'io fossi abbastanza grande da andare per il mare! Ma
com'è poi in realtà questo mare, e a cosa assomiglia?"
"È troppo lungo da spiegare!" rispose la cicogna andandosene.
"Rallegrati per la giovinezza!" dissero i raggi di sole. "Rallegrati
per la tua crescita, per la giovane vita che è in te!"
Il vento baciò l'albero e la rugiada riversò su di lui le sue lacrime,
ma l'albero non riuscì a capire.
Quando si avvicinarono le feste natalizie, vennero abbattuti giovani
alberelli, che non erano ancora grandi e vecchi come quell'abete, che
non riusciva a avere pace e voleva sempre partire. Questi alberelli, che
erano stati scelti tra i più belli, conservarono i loro rami e vennero
messi sui carri che i cavalli trascinarono fuori dal bosco.
"Dove vanno?" chiese l'abete "non sono più grandi di me, anzi ce
n'era uno che era molto più piccolo. Perché conservano i rami? Dove
sono diretti?"
"Noi lo sappiamo! Noi lo sappiamo!" cinguettarono i passerotti
"abbiamo curiosato attraverso i vetri delle finestre, in città.
Sappiamo dove vengono portati! Ricevono una ricchezza e uno sfarzo
inimmaginabili! Abbiamo visto attraverso le finestre che vengono
piantati in mezzo a una stanza riscaldata e decorati con le cose più
belle, mele dorate, tortine di miele, giocattoli e molte centinaia di
candeline!"
"E poi?" domandò l'abete agitando i rami "e poi? Che cosa succede
dopo?"
"Non abbiamo visto altro. Ma era meraviglioso!"
"Magari sarò anch'io destinato a seguire quel destino splendente!" si
rallegrò l'abete. "E è molto meglio che andare per mare. Che
nostalgia! Se solo fosse Natale! Ormai sono alto e sviluppato come gli
alberi che erano stati portati via l'anno scorso. Potessi essere già
sul carro! E nella stanza riscaldata con quello sfarzo e quella
ricchezza! e poi? Poi succederanno cose ancora più belle, più
meravigliose; altrimenti perché mi decorerebbero? Deve succedere
qualcosa di più importante, di più straordinario, ma che cosa? Come
soffro! che nostalgia! Non so neppure io che cosa mi succede!"
"Rallegrati con me!" dissero l'aria e la luce del sole "goditi la
tua gioventù qui all'aperto!"
Ma lui non gioiva affatto. Cresceva continuamente e restava verde sia
d'estate che d'inverno, di un verde scuro, e la gente che lo vedeva
esclamava: "Che bell'albero!". Verso Natale fu il primo albero a
essere abbattuto. La scure penetrò in profondità nel midollo; l'albero
cadde a terra con un sospiro, sentì un dolore, un languore che non gli
fece pensare a nessuna felicità era triste perché doveva abbandonare la
sua casa, la zolla da cui era spuntato.
Sapeva bene che non avrebbe più rivisto i vecchi e cari compagni, i
piccoli cespugli e i fiorellini che stavano intorno a lui, e forse
neppure gli uccelli. La partenza non fu certo una cosa piacevole.
L'albero si riprese solo mentre veniva scaricato con gli altri alberi,
quando udì esclamare: "Questo è magnifico! Lo dobbiamo usare
senz'altro!".
Giunsero due camerieri in ghingheri che portarono l'abete in una grande
sala molto bella.
Tutt'intorno, sulle pareti, pendevano ritratti e vicino a una grande
stufa di maiolica si trovavano vasi cinesi con leoni sul coperchio.
C'erano sedie a dondolo divani ricoperti di seta, grossi tavoli
sommersi da libri illustrati e da giocattoli che valevano cento volte
cento talleri, come dicevano i bambini. L'abete venne messo in piedi in
un secchio di sabbia, ma nessuno vide che era un secchio, perché era
stato ricoperto di stoffa verde e era stato messo su un grosso tappeto a
vari colori. Come tremava l'albero! Che cosa sarebbe accaduto? I
camerieri e le signorine lo decorarono. Su un ramo pendevano piccole
reti ricavate dalla carta colorata; ognuna era stata riempita di
caramelle. Pendevano anche mele e noci dorate, che sembravano quasi
cresciute dai rami. Poi vennero fissate ai rami più di cento candeline
bianche rosse e blu. Bambole che sembravano vere, e che l'abete non
aveva mai visto prima d'allora, dondolavano tra il verde. In cima venne
posta una grande stella fatta con la stagnola dorata; era proprio
meravigliosa.
"Questa sera!" esclamarono tutti "questa sera deve splendere!"
"Fosse già sera!" pensò l'albero "se almeno le candele fossero
accese presto! Che cosa accadrà? Chissà se verranno gli alberi del bosco
a vedermi? E chissà se i passerotti voleranno fino alla finestra? Forse
metterò radici qui e resterò decorato estate e inverno!"
Sì! ne sapeva davvero poco! ma gli era venuto mal di corteccia per la
nostalgia, e il mal di corteccia è fastidioso per un albero come lo è il
mal testa per noi.
Finalmente vennero accese le candele. Che splendore, che magnificenza!
L'albero tremava con tutti i suoi rami finché una candelina appiccò
fuoco al verde. Che dolore!
"Dio ci protegga!" gridarono le signorine e subito spensero la
fiamma.
Ora l'albero non osava neppure più tremare. Che tortura! Aveva una gran
paura di perdere qualche parte del suo addobbo, e era molto turbato per
tutto quello sfarzo. Si aprirono i due battenti della porta e una
quantità di bambini si precipitò nella stanza, sembrava quasi che
volessero rovesciare l'albero. Gli adulti li seguirono con prudenza; i
piccoli si azzittirono, ma solo per un attimo, poi gridarono nuovamente
di gioia facendo tremare tutta la casa. Ballarono intorno all'albero e
tolsero, uno dopo l'altro, tutti i regali.
"Che cosa fanno?" pensò l'albero. "Che succede?" Intanto le candele
bruciarono fino ai rami, e man mano che si consumarono vennero spente.
Poi i bambini ebbero il permesso di disfare l'albero. Gli si
precipitarono contro con tale veemenza che l'albero sentì scricchiolare
tutti i rami. Se non fosse stato fissato al soffitto con la stella
dorata si sarebbe certamente rovesciato.
I bambini gli saltellavano intorno coi loro magnifici giocattoli.
Nessuno guardò più l'albero, eccetto la vecchia bambinaia che curiosò
tra le foglie per vedere se era stato dimenticato un fico secco o una
mela.
"Una storia! Una storia!" gridarono i bambini trascinando un signore
piccoletto ma robusto verso l'albero. Lui vi si sedette proprio sotto e
disse: "Adesso siamo nel bosco, e anche l'albero farebbe bene a
ascoltare! Comunque racconterò solo una storia. Volete quella di
Ivede-Avede o quella di Klumpe-Dumpe che cadde giù dalle scale, salì sul
trono e sposò la principessa?".
"Ivede-Avede!" gridarono alcuni; "Klumpe-Dumpe" gridarono altri. Fu
un grido solo e solo l'albero se ne stette zitto a pensare: "Non posso
partecipare anch'io? Non posso far più nulla?." In realtà aveva già
partecipato e fatto la parte che gli spettava.
L'uomo raccontò la storia di Klumpe-Dumpe che cadde giù dalle scale,
salì sul trono e sposò la principessa; i bambini batterono le mani e
gridarono: "Racconta, racconta!". Volevano sentire anche quella di
Ivede-Avede, ma fu raccontata solo la storia di Klumpe-Dumpe. L'abete
se ne stava zitto e pensieroso; gli uccelli del bosco non avevano mai
raccontato storie del genere.
Klumpe-Dumpe che cade dalle scale e sposa la principessa! Certo: è così
che va il mondo! concluse l'albero, credendo che tutto fosse vero, dato
che era stato raccontato da un uomo così per bene. "Certo! Chi può mai
saperlo? Forse cadrò anch'io dalle scale e sposerò una principessa!."
E si rallegrò al pensiero che il giorno dopo sarebbe stato decorato di
nuovo con candele, giocattoli, e frutta dorata.
"Domani non tremerò!" pensò. "Voglio proprio godermi tutto quello
splendore. Domani sentirò ancora la storia di Klumpe-Dumpe e forse anche
quella di Ivede-Avede."
L'albero restò fermo a pensare per tutta la notte.
Il mattino dopo entrarono il cameriere e la domestica.
"Adesso ricomincia la festa!" pensò l'albero; invece lo trascinarono
fuori dalla stanza, su per le scale fino in soffitta e lo misero in un
angolo buio dove non arrivava neanche un filo di luce. "Che
significa!?" pensò l'albero. "Che cosa faccio qui? Che cosa posso
ascoltare da qua?" Si appoggiò al muro e continuò a pensare. Di tempo
ne aveva, passarono giorni e notti e nessuno venne lassù, quando
finalmente comparve qualcuno, fu solo per posare delle casse in un
angolo. L'albero era ormai nascosto, si poteva pensare che fosse stato
dimenticato.
"Adesso è inverno là fuori!" pensò l'albero. "La terra è dura e
coperta di neve. Gli uomini non potrebbero ripiantarmi, per questo devo
rimanere al riparo fino a primavera. Che ottima idea! Come sono bravi
gli uomini! Se solo qui non fosse così buio ed io non fossi così solo!
Non c'è neppure una piccola lepre! Invece era proprio bello nel bosco
quando c'era la neve e la lepre mi passava vicino. Sì, anche quando mi
saltava sopra ma allora non mi piaceva. Qui invece c'è una solitudine
terribile!"
"Pi! Pi!" esclamò un topolino proprio in quel momento e saltò fuori.
Subito dopo ne uscì un altro. Fiutarono l'abete e si infilarono tra i
rami.
"Fa un freddo tremendo!" dissero i topolini. "Se non fosse per questo
freddo, si starebbe bene qui! Non è vero, vecchio abete?"
"Non sono affatto vecchio!" replicò l'abete. "Ce ne sono molti che
sono più vecchi di me!"
"Da dove vieni?" gli chiesero i topolini "e che cosa sai?" Erano
infatti terribilmente curiosi. "Raccontaci del posto più bello della
terra! Ci sei stato? Sei stato nella dispensa dove c'è il formaggio
sugli scaffali e i prosciutti pendono dai soffitto, dove si balla sulle
candele di sego, dove si arriva magri e si esce grassi?"
"Non lo conosco!" rispose l'albero "ma conosco il bosco, dove
splende il sole e dove gli uccelli cinguettano!" e così raccontò della
sua gioventù, e i topolini non avevano mai sentito nulla di simile, così
lo ascoltarono attentamente e poi dissero: "Oh! Tu hai visto molto!
come sei stato felice!".
"Io?" esclamò l'abete, pensando a quello che raccontava. "Sì, in
fondo sono stati bei tempi!" poi raccontò della sera di Natale, di
quando era stato addobbato con dolci e candeline.
"Oh!" esclamarono i topolini "come sei stato felice, vecchio
abete!"
"Non sono per niente vecchio!" rispose l'albero. "Sono venuto via
dal bosco quest'inverno! Sono nell'età migliore, ho solo terminato la
crescita!"
"Come racconti bene!" gli dissero i topolini, e la notte dopo
ritornarono con altri quattro topolini che volevano sentire il racconto
dell'albero; e quanto più raccontava, tanto più chiaramente si
ricordava tutto e pensava: "Erano proprio bei tempi! Ma ritorneranno,
ritorneranno! Klumpe-Dumpe cadde dalle scale e ebbe la principessa;
forse anch'io ne sposerò una" e intanto pensava ad una piccola e
graziosa betulla che cresceva nel bosco e che per l'abete era come una
bella principessa.
"Chi è Klumpe-Dumpe?" chiesero i topolini, e l'abete raccontò tutta
la storia; ricordava ogni parola e i topolini erano pronti a saltare in
cima all'albero per il divertimento. La notte successiva vennero molti
più topi e la domenica giunsero persino due ratti; ma dissero che la
storia non era divertente e questo rattristò i topolini che pure, da
allora, la trovarono meno divertente.
"Lei conosce solo questa storia?" chiesero i ratti.
"Solo questa!" rispose l'albero "la sentii durante la serata più
felice della mia vita, ma in quel momento non capii quanto era
felice."
"È una storia veramente brutta! Non ne conosce qualcuna sulla carne e
sulle candele di sego? O sulla dispensa?"
"No!" rispose l'albero.
"Ah, allora grazie!" dissero i ratti e si ritirarono.
Anche i topolini alla fine scomparvero e allora l'albero sospirò: "Era
molto bello quando si sedevano intorno a me, quei vispi topolini, e
ascoltavano i miei racconti. Adesso è finito anche questo! Ma devo
ricordarmi di divertirmi, quando uscirò di qui!".
Che successe invece? Ah, sì! Una mattina presto giunse della gente a
rovistare in soffitta. La casse vennero spostate e l'albero fu tirato
fuori, lo gettarono senza alcuna cura sul pavimento e subito un
cameriere lo trascinò verso le scale dove arrivava la luce del sole.
"Ora ricomincia la vita!" pensò l'albero, che sentì l'aria fresca e
il primo raggio di sole. E così si ritrovò nel cortile. Tutto accadde
così in fretta che l'albero non si accorse neppure del suo aspetto;
c'era tanto da vedere tutt'intorno. Il cortile confinava con un
giardino che era tutto fiorito, le rose pendevano fresche e profumate
dalla bassa ringhiera, i tigli erano fioriti e le rondini volavano lì
intorno e dicevano: "Kvirre-virre-vit, è arrivato mio marito!" ma non
si riferivano all'abete.
"Adesso voglio vivere!" gridò lui pieno di gioia e allargò i rami, oh!
erano tutti gialli e appassiti; e lui si trovava in un angolo tra
ortiche e erbacce; ma la stella di carta dorata era ancora al suo posto
e brillava al sole.
Nel cortile stavano giocando alcuni di quegli allegri bambini che a
Natale avevano ballato intorno all'albero e ne erano stati tanto
felici. Uno dei più piccoli corse a strappare la stella d'oro
dall'albero.
"Guarda cosa c'è ancora su questo vecchio e brutto albero di Natale!"
disse, e cominciò a pestare i rami che scricchiolarono sotto i suoi
stivaletti.
L'albero guardò quegli splendidi fiori e quella freschezza del
giardino, poi guardò se stesso e desiderò di essere rimasto in
quell'angolo buio della soffitta. Pensò alla sua gioventù passata nel
bosco, alla divertente notte di Natale, e ai topolini che erano così
felici di aver sentito la storia di Klumpe-Dumpe.
"Finito! finito!" esclamò il povero albero. "Se almeno mi fossi
rallegrato quando potevo! finito! finito!"
Il cameriere sopraggiunse e tagliò l'albero in piccoli pezzi e ne fece
un fascio. Come bruciò bene sotto il grande paiolo; sospirava
profondamente e ogni sospiro sembrava una piccola esplosione; attratti
da quegli scoppi, i bambini che stavano giocando accorsero e si misero
davanti al fuoco e, guardandolo, gridarono: "Pif-pof!", ma a ogni
crepitio, che era per lui un sospiro profondo, l'albero ripensava a un
giorno d'estate nel bosco, a una notte d'inverno quando le stelle
brillavano nel cielo, alla notte di Natale e a Klumpe-Dumpe, l'unica
storia che aveva sentito e che sapeva raccontare. E intanto si era
consumato tutto.
I bambini ripresero a giocare nel cortile e il più piccolo si era messo
al petto la stella dorata che l'albero aveva portato nella serata più
felice della sua vita; ora questa era finita, e anche l'albero era
finito, e così anche la storia: finita, finita, come tutte le storie.
