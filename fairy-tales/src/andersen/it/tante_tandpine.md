# author: Hans Christian Andersen
# source: tbc
# url: https://www.andersenstories.com/it//andersen_fiabe/la_zia_maldidenti
# note: copyright of translation tbc

## La zia Maldidenti 

Da dove arriva la storia?

Vuoi saperlo?

Arriva dal barile, quello che contiene tutti i fogli vecchi.

Molti libri belli e rari sono finiti dal droghiere o dal pizzicagnolo,
non come lettura, ma come mezzi di necessità. I bottegai infatti hanno
bisogno della carta per avvolgere l'amido, i chicchi di caffè, il burro
e il formaggio; anche i fogli scritti sono utili.
E spesso finisce nel barile quello che non dovrebbe finirci.
Io conosco il garzone di un pizzicagnolo, figlio di un droghiere: è
passato dallo scantinato fino al negozio al pianterreno, è una persona
che ha letto molto, ha letto i fogli per i cartocci, sia quelli stampati
che quelli scritti a mano. Ha una raccolta molto interessante,
costituita da documenti importanti raccolti dal cestino della carta di
qualche impiegato troppo occupato; ha qualche lettera confidenziale
scritta tra amiche, informazioni scandalistiche che non dovevano essere
pubblicate e non dovevano essere raccontate da nessuno. Lui ha una
specie di ufficio vivente di recupero per una parte abbastanza
consistente di letteratura che gli occupa parecchio spazio, lui va sia
nella bottega dei genitori che in quella del padrone e lì ha salvato
molti libri o fogli di libri che meritavano di essere letti due volte.
Mi ha mostrato la sua collezione di fogli stampati e scritti a mano
raccolti dai barili, soprattutto da quelli del droghiere. Tra l'altro
c'erano dei fogli di un grande quaderno; la scrittura particolarmente
aggraziata e chiara attirò immediatamente la mia attenzione.
"Questo l'ha scritto uno studente" disse il ragazzo. "Lo studente
che viveva qui di fronte e che è morto un mese fa. Risulta che soffrisse
di mal di denti. È molto divertente da leggere. Qui c'è una piccola
parte di quello che ha scritto: c'era un quaderno intero e qualche
foglio in più; i miei genitori diedero due etti e mezzo di sapone alla
padrona di casa dello studente per averli. Questo è quanto sono riuscito
a conservare."
10 li presi in prestito, li lessi, e ora li riferisco.
11 titolo era:
LA ZIA MALDIDENTI
1. La zia Mal didenti mi dava molti dolci, quando ero piccolo. I miei
denti resistettero, non si guastarono; ora sono diventato più grande, ho
fatto la maturità, ma lei mi vizia ancora con la dolcezza, dicendo che
sono poeta.
Ho in me un po' di poesia, ma non abbastanza. Spesso, quando cammino
per le strade della città, mi sembra di camminare in una grande
biblioteca; le case sono gli scaffali dei libri, ogni piano è un ripiano
di libri. Qui si trova una storia di tutti i giorni, là una vecchia
buona commedia, poi opere scientifiche di ogni materia, qui un po' di
narrativa e romanzi divertenti. Io posso fantasticare e filosofare su
tutti questi libri.
C'è un po' di poesia in me, ma non abbastanza. Molte persone ne hanno
tanta quanta se ne trova in me, e comunque non portano un cartellino o
un collare con scritto "poeta."
A loro e a me questo è dato come un dono di Dio, una benedizione
sufficiente per se stessi, ma troppo piccola per dividerla con gli
altri. Viene come un raggio di sole, riempie l'anima e i pensieri;
viene come un profumo di fiori, come una melodia che si conosce, ma che
non si ricorda cosa sia.
L'altra sera stavo nella mia camera e avevo voglia di leggere ma non
avevo nessun libro, nessun giornale; in quel momento si staccò una
foglia fresca e verde da un tiglio e l'aria la portò attraverso la
finestra aperta fino a me.
Ammirai le moltissime venature ramificate; un insertino vi si muoveva
attraverso, sembrava volesse fare uno studio accurato della foglia.
Allora pensai alla saggezza dell'uomo; anche noi ci muoviamo su una
foglia, conosciamo solo questa e ciò nonostante teniamo conferenze su
tutto il grande albero, sulle radici, sul tronco e sul fogliame; così ci
troviamo a parlare di Dio, del mondo e dell'immortalità, anche se
conosciamo del tutto solo una piccola foglia.
Mentre ero lì, mi venne a trovare zia Mille.
Le mostrai la foglia con l'insetto, le raccontai i miei pensieri e i
suoi occhi brillarono.
"Tu sei poeta!" disse lei. "Forse il più grande che abbiamo! Se
potessi verificarlo, morirei felice. Dal giorno della morte del birraio
Rasmussen, mi hai meravigliato con la tua straordinaria fantasia."
Così disse zia Mille e mi baciò.
Chi era zia Mille? E chi era il birraio Rasmussen?
2. La zia della mamma veniva chiamata da noi bambini soltanto zia: non
avevamo altro nome da darle.
Ci dava zucchero e dolcini, anche se erano molto dannosi per i nostri
denti, ma lei era debole di fronte ai bravi bambini, diceva. Era molto
crudele negar loro un po' di dolcezza, che a loro piaceva tanto.
Per questo volevamo molto bene alla zia.
Era una vecchia zitella, e da quanto mi ricordo, era sempre stata
vecchia. A una certa età si era fermata.
Nei primi anni soffriva molto di mal di denti e ne parlava sempre, così
il suo amico, il birraio Rasmussen, la prendeva in giro e la chiamava
zia Mal didenti.
Negli ultimi anni il birraio non faceva più la birra, viveva di rendita,
così andava spesso dalla zia, e era più vecchio di lei. Lui non aveva
affatto i denti, aveva solo pezzettini neri.
Da piccolo aveva mangiato troppo zucchero, raccontava a noi bambini, e
per questo era diventato così.
La zia nella sua infanzia non aveva certamente mai mangiato zucchero,
perché aveva bellissimi denti bianchi.
"Li conserva bene, non dorme neppure con loro di notte!" disse il
birraio Rasmussen.
Quella era una cattiveria, noi bimbi lo sapevamo, ma la zia disse che
non era intenzionale.
Una mattina a colazione ci raccontò di un brutto sogno che aveva fatto
la notte: le era caduto un dente.
"Questo significa" spiegò "che perderò un amico o un'amica
sincera!"
"Ma se era un dente falso" replicò il birraio sorridendo "allora può
solo significare che perderà un falso amico."
"Lei è un vecchio molto maleducato!" disse la zia, irritata come non
l'avevo mai vista né prima né poi.
Più tardi ci spiegò che era stato tutto uno scherzo; quell'uomo era la
persona più nobile della terra e quando un giorno fosse morto, sarebbe
certo diventato un angelo del Signore nel cielo.
Io pensai molto a quella trasformazione e mi chiesi se sarei stato in
grado di riconoscerlo in quel nuovo aspetto.
Quando la zia era giovane e anche lui era giovane, aveva chiesto la sua
mano. Lei ci aveva pensato troppo a lungo, aveva lasciato passare troppo
tempo, così era diventata una vecchia zitella, ma era rimasta sempre una
fedele amica.
Un giorno il birraio Rasmussen morì.
Venne portato al cimitero con la carrozza funebre più costosa e ebbe un
grosso seguito, con gente decorata e in uniforme.
La zia si trovava alla finestra vestita di nero con tutti noi bambini,
eccetto il più piccolo, che la cicogna aveva portato solo una settimana
prima.
Ormai il carro funebre e il corteo erano passati, la strada era vuota,
la zia voleva andarsene, ma io volli restare; aspettavo l'angelo, il
birraio Rasmussen. Egli si era sicuramente trasformato in un angioletto
di Dio e doveva mostrarsi.
"Zia!" dissi. "Non credi che venga adesso? O forse quando la cicogna
ci porterà un altro fratellino, allora porterà l'angelo Rasmussen?"
La zia rimase sbalordita dalla mia fantasia e esclamò: "Questo bambino
diventerà un grande poeta" e lo ripetè per tutto il tempo che andai a
scuola, anche dopo la Cresima, e anche ora, negli anni della scuola
superiore.
È stata e è per me l'amica più solidale, sia nelle mie sofferenze
poetiche che in quelle dei denti. E ho sofferto di entrambe.
"Scrivi i tuoi pensieri!" mi diceva. "Mettili in un cassetto della
scrivania. Così fece anche Jean Paul; è diventato un grande scrittore,
anche se a me non piace molto, non mi appassiona. Tu invece devi
appassionare, e lo farai!"
La notte dopo quel discorso mi svegliai piangente e pieno di desiderio,
con un forte desiderio di diventare quel gran poeta che la zia aveva
visto in me, soffrivo di mal di poesia, ma ci sono mali peggiori: il mal
di denti. Io soffrivo anche di questo, mi trasformai in un verme che si
contorceva, con il sacchetto delle erbe aromatiche e un unguento sulla
guancia.
"Lo conosco bene!" disse la zia.
Mi fece un triste sorriso con la bocca; i suoi denti brillavano
candidi.
Ora devo iniziare un nuovo capitolo della storia mia e della zia.
3. Mi ero trasferito in un nuovo appartamento e vi abitavo già da un
mese. Ne parlai con la zia.
"Vivo presso una famiglia tranquilla; non si occupano di me, anche se
gli suono tre volte alla porta. Per il resto è un vero e proprio
pandemonio, ci sono rumori di ogni genere; e poi è piena di vento e di
gente. Io abito proprio sopra il portone, ogni carrozza che entra o che
esce, fa tremare i quadri che ho alle pareti. Il portone sbatte e fa
tremare tutta la casa, come se ci fosse il terremoto. Se sono a letto, i
colpi passano attraverso tutto il mio corpo, ma si dice che serva a
dominare i nervi. Se c'è vento, e in questo paese c'è sempre vento, i
lunghi ganci delle imposte battono su e giù contro il muro. La
campanella della porta del vicino che dà sul cortile suona a ogni
raffica. I nostri inquilini rientrano alla spicciolata, alla sera tardi
o a notte fonda; quello sopra di me, che di giorno insegna a suonare il
trombone, viene a casa più tardi di tutti e non va a letto se non ha
prima camminato un pochino con passi pesanti e con gli stivali ferrati
ai piedi.
"Non ci sono doppie finestre e un vetro è rotto, ma la padrona di casa
ci ha incollato della carta, comunque il vento soffia ugualmente
attraverso le fessure e fischia come un tafano. È proprio una ninna
nanna. Quando finalmente mi addormento, vengo subito svegliato dal canto
del gallo: il gallo e la gallina annunciano dal loro recinto nello
scantinato che sarà presto mattina. I piccoli pony irlandesi, che non
hanno una stalla, sono legati nel deposito di sabbia sotto la scala e
scalciano contro la porta e contro i pannelli di legno per muoversi un
po'.
"Viene giorno; il portiere che dorme con la famiglia nell'abbaino si
precipita giù per le scale; i suoi zoccoli battono, la porta viene
sbattuta, la casa trema; poi, l'inquilino del piano di sopra comincia a
far ginnastica, solleva con ogni mano una pesante palla di ferro, che
non riesce a tenere sollevata: così questa cade e rimbalza più volte;
intanto i bambini della casa che devono andare a scuola escono di corsa
gridando. Io vado alla finestra, l'apro per avere un po' di aria
fresca, e è una fortuna quando posso averla, perché vuol dire che la
ragazza del retro non sta lavando i guanti nella benzina; è così che si
mantiene. A parte questo, è una casa simpatica, e io abito presso una
famiglia tranquilla."
Questo è quanto riferii alla zia sul mio nuovo appartamento;
naturalmente raccontai con più vivacità, perché parlando c'è maggior
freschezza nelle parole che non scrivendo.
"Tu sei poeta!" gridò la zia. "Scrivi il tuo racconto, così sei
proprio come Dickens, anzi tu mi interessi molto di più. Dipingi mentre
parli! Se descrivi la casa sembra di vederla; vengono i brividi;
continua a poetare. Inserisci qualcosa di vivo nel tuo racconto, delle
persone, tanto meglio se sono infelici."
La casa l'ho descritta come è veramente, con i suoi rumori e il suo
chiasso, ma solo con me stesso, senza avvenimenti. Questi giunsero più
tardi.
4. Era inverno, sera tardi, dopo una commedia. C'era un tempo
terribile, una tempesta di neve, e non si poteva quasi camminare.
La zia era andata a teatro, e anch'io, per poterla accompagnare a casa;
ma si aveva una gran difficoltà a camminare da soli, figuriamoci a
accompagnare gli altri. Le carrozze da nolo erano tutte occupate. La zia
abitava molto lontano, il mio appartamento era invece molto vicino al
teatro; se non fosse stato così, avremmo dovuto aspettare un bel po'
riparati nel casotto della guardia.
Avanzammo a fatica nella neve profonda, circondati da innumerevoli
fiocchi di neve. Io sostenni la zia, la spinsi in avanti. Cademmo solo
due volte, ma cademmo sul morbido.
Arrivammo al mio portone, dove ci scuotemmo di dosso la neve; anche
sulle scale ce la scuotemmo, e ciò nonostante avevamo con noi tanta neve
da ricoprire il pavimento dell'anticamera.
Ci togliemmo i mantelli e i vestiti, tutto quello che poteva essere
tolto; la padrona di casa diede alla zia calze asciutte e una cuffia;
disse che era necessaria e aggiunse che la zia non sarebbe certo potuta
arrivare a casa quella notte, il che era vero, così la pregò di volersi
accontentare del suo salotto, avrebbe preparato un letto sul divano
davanti alla porta sempre chiusa a chiave che c'era davanti alla mia
camera.
E così fece.
Il fuoco bruciava nella mia stufa, la teiera fu messa sul tavolo; era
molto piacevole stare nella stanzetta, seppure non bello come a casa
della zia, dove d'inverno c'erano pesanti tendaggi davanti alla porta,
pesanti tendaggi davanti alla finestra, doppi tappeti con tre strati di
cartone sul pavimento. Là ci si sentiva come chiusi in una bottiglia ben
tappata piena di aria calda; eppure, come ho già detto, si stava bene
anche a casa mia. Il vento soffiava forte.
La zia raccontò e parlò della sua giovinezza, del birraio, di vecchi
ricordi.
Ricordava quando mi spuntò il primo dente con grande gioia della
famiglia.
Il primo dente! Il dente dell'innocenza brillava come una piccola
goccia di latte bianco, il dente di latte!
Ne spuntò uno, poi spuntarono gli altri, un'intera fila, uno di fianco
all'altro, sopra e sotto, bellissimi denti da bambino, e comunque
quelli erano le avanguardie, non erano quelli veri, quelli che dovevano
durare tutta la vita.
Poi vennero questi, e con loro i denti del giudizio; gli ultimi della
fila, nati con dolore e difficoltà.
"Poi se ne vanno, uno alla volta. Se ne vanno quando il loro periodo di
servizio è finito, anche l'ultimo dente se ne va e quello non è certo
un giorno di festa, ma di dolore. Così si diventa vecchi, anche se
l'umore è giovane" ricordava la zia.
Questo genere di pensieri e di discorsi non è divertente, eppure ci
mettemmo a parlare di questo. Tornammo indietro agli anni
dell'infanzia, parlammo a lungo; fu mezzanotte prima che la zia andasse
a riposare nella stanza accanto.
"Buona notte, caro ragazzo" disse. "Ora dormirò come se mi trovassi a
casa mia."
E andò a riposarsi; ma non ci fu pace, né in casa né fuori; la tempesta
scuoteva le finestre, faceva battere quei lunghi ganci di ferro, faceva
suonare il campanello della porta del vicino nel retro del cortile.
L'inquilino del piano di sopra era arrivato a casa. Fece il solito giro
notturno avanti e indietro, si tolse gli stivali e andò finalmente a
letto per dormire, ma russava talmente che, avendo un buon udito, lo si
poteva sentire attraverso il soffitto.
Io non riposai, non trovai pace; nemmeno il tempo riuscì a calmarsi: era
proprio scatenato. Il vento soffiava e cantava a modo suo, anche i denti
cominciarono a farsi sentire, fischiarono, cantarono a modo loro.
Attaccarono la melodia del mal di denti.
Dalla finestra entrava il vento. La luna illuminava il pavimento. La
luce andava e veniva, secondo il movimento delle nuvole in quella
tempesta. C'era un agitarsi di ombre e di luci, ma alla fine l'ombra
sul pavimento prese una forma concreta; io guardai verso quella cosa che
si muoveva e sentii un vento gelido.
Sul pavimento c'era una figura sottile e affusolata, come quando un
bambino disegna col gesso sulla lavagna uno scarabocchio che deve
assomigliare a un uomo; un'unica riga sottile è il corpo, altri due
segni costituiscono le braccia, anche le gambe sono fatte ognuna da un
trattino, la testa invece è un poligono.
Poco dopo la figura fu più chiara, aveva una specie di vestito, molto
sottile e trasparente, ma mostrava che era una figura femminile. Sentii
un sibilo, era quella o il vento che ronzava come un tafano attraverso
il vetro infranto?
No, era quella, la signora Maldidenti! Sua Maestà del Terrore "Satania
Infernalis"; Dio ci liberi e ci risparmi la sua visita!
"È bello stare qui!" sibilò "è proprio un bell'appartamento. È un
terreno adatto, una palude. Qui le zanzare hanno ronzato con il veleno
nel loro pungiglione, ora io ho il pungiglione. Bisogna affilarlo sui
denti umani. Come brillano candidi quelli della persona che sta sul
letto! Hanno sfidato il dolce e l'acido, il caldo e il freddo, i gusci
delle nocciole e i noccioli di prugna! Ma io li scuoterò, li scardinerò,
rinforzerò le loro radici con la corrente d'aria, farò in modo che
abbiano i piedi freddi!"
Fu un discorso terribile pronunciato da un'ospite terribile.
"Bene, dunque tu sei un poeta!" disse quella. "Sì, ti farò poetare
per tutta la scala dei versi del dolore! Ti metterò in corpo acciaio e
ferro, metterò mano su tutti i tuoi nervi!"
Poi, fu come se una punta infuocata mi trafiggesse la guancia; mi
contorsi e mi girai.
"Una dentatura splendida!" esclamò quella "un organo su cui suonare.
Un concerto di fisarmonica, meraviglioso, con l'accompagnamento di
timpani e di trombe, qualche piffero e flauto, e il trombone nel dente
del giudizio. Grande poeta, grande musica!"
E suonò proprio; aveva un aspetto terribile, anche se di lei non si
vedeva altro che la mano, una mano grigia come l'ombra gelata come il
ghiaccio, con dita lunghe e appuntite; ognuna di queste era uno
strumento di tortura: il pollice e l'indice avevano le tenaglie e le
viti, il medio terminava con una punta molto sottile, l'anulare era un
succhiello e il mignolo era una siringa con il veleno di zanzara.
"Ti insegnerò io a scrivere versi!" disse. "Un grande poeta deve
avere un gran mal di denti, un piccolo poeta un piccolo mal di denti!"
"Oh, fammi essere piccolo!" implorai. "Fa' che non sia neppure un
poeta! Io non lo sono, ho solo delle crisi di poesia come le crisi di
mal di denti."
"Allora riconosci che io sono più potente della poesia, della
filosofia, della matematica e della musica!" disse quella. "Più
potente di tutte le sensazioni dipinte o scolpite nel marmo! Io sono più
anziana di tutti quanti messi insieme! Sono nata vicino al paradiso
terrestre, appena fuori, dove fischiava il vento e crescevano gli umidi
funghi. Io ho fatto in modo che Eva si coprisse per il freddo, e lo
stesso ho fatto con Adamo. Puoi ben credere che ci sia stata molta forza
nel primo mal di denti!"
"Credo tutto!" esclamai. "Va' via!"
"Bene, se rinuncerai a essere poeta, se non scriverai mai più versi
sulla carta, sulla lavagna o su qualunque altro materiale su cui si può
scrivere, allora ti lascerò in pace, ma tornerò di nuovo se ti
rimetterai a poetare!"
"Lo giuro!" dissi. "Purché non ti veda e non ti senta mai più!"
"Mi vedrai ancora, ma in una figura a te cara, più concreta di quanto
non sia adesso. Mi vedrai sotto forma della zia Mille, io ti dirò:
"Scrivi poesie, caro ragazzo! Tu sei un bravo poeta, il più grande
forse che abbiamo!." Ma se tu mi crederai e comincerai a poetare, te le
suonerò nella bocca! Caro ragazzo! Ricordati di me quando vedrai la zia
Mille!"
E sparì.
Come congedo ebbi una puntura infuocata proprio sulla guancia, ma presto
si calmò, e a me sembrò di navigare sull'acqua tranquilla, di vedere
bianche ninfee piegarsi con le loro larghe foglie verdi, ripiegarsi
sotto di me, appassire e decomporsi; sprofondai insieme a loro,
liberato, nella pace e nel riposo.
"Morire, sciogliersi come la neve!" risuonò nell'acqua "evaporare
tra le nubi, volare come le nubi!"
Attraverso l'acqua brillavano, fin dove mi trovavo io, grandi nomi
luminosi, iscrizioni sulle bandiere di vittoria che sventolavano, la
patente dell'immortalità, scritta sulle ali di un'effìmera.
Il sonno fu profondo, senza sogni, non sentii il vento che fischiava, né
la porta che sbatteva, neppure il tintinnio del campanello del vicino o
la ginnastica da camera dell'inquilino di sopra.
Beatitudine!
Poi ci fu una folata di vento tale che spalancò la porta chiusa che
portava dalla zia. La zia si alzò con un balzo, si mise le scarpe, si
vestì e entrò nella mia camera. Io dormivo come un angelo del Signore,
disse, e per questo non osò svegliarmi.
Mi svegliai da solo, spalancai gli occhi, avevo proprio dimenticato che
la zia si trovava nella mia casa, ma subito me lo ricordai e ricordai la
visione del mal di denti. Sogno e realtà si sovrapponevano.
"Non hai scritto niente ieri sera dopo che ci siamo salutati?" chiese
la zia. "Se solo l'avessi fatto! Tu sei il mio poeta e lo
diventerai."
A me sembrò che sorridesse in modo ambiguo. Non sapevo se era la brava
zia Mille che mi voleva bene, o quella terribile persona a cui la notte
avevo fatto una promessa.
"Hai poetato, caro ragazzo?"
"No, no" gridai. "Tu sei la zia Mille!"
"E chi altri?"
Era la zia Mille.
Mi diede un bacio, prese la carrozza e se ne andò a casa.
Lo scrissi allora quello che si trova in queste pagine. Non è in versi e
non verrà mai pubblicato...
Qui termina il manoscritto.
Il mio giovane amico, il futuro pizzicagnolo, non riuscì a recuperare
gli altri fogli mancanti, che erano stati sparsi per il mondo come carta
per le aringhe, il burro o il sapone, assolvendo il loro compito.
Il birraio era morto, la zia era morta, anche lo studente era morto; e
le sue geniali trovate finirono nel barile. Questa è la fine della
storia... la storia della zia Maldidenti.
