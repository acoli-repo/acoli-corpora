# author: Hans Christian Andersen
# source: tbc
# url: https://www.andersenstories.com/it//andersen_fiabe/i_fidanzati
# note: copyright of translation tbc

## I fidanzati 

Un trottolino e una palla stavano in un cassetto insieme a altri
giocattoli e il trottolino propose alla palla: "Perché non ci
fidanziamo, dato che siamo insieme nel cassetto?" ma la palla che era
fatta di marocchino e si credeva una signorina per bene non volle
neppure rispondere.

II giorno dopo venne il bambino che possedeva quei giocattoli, prese il
trottolino, lo dipinse di rosso e giallo e vi piantò nel mezzo un chiodo
di ottone; ci stava proprio bene soprattutto quando girava.

"Mi guardi!" disse il trottolino alla palla. "Che cosa ne dice
adesso? non possiamo fidanzarci? Stiamo proprio bene insieme, lei salta
e io danzo! nessuno potrebbe essere più felice di noi."

"Lei crede?" rispose la palla "forse non sa che mio padre e mia madre
sono state pantofole di marocchino, e che io ho una valvola in vita!"
"Va bene, ma io sono in legno di mogano!" replicò il trottolino "e mi
ha tornito il sindaco del paese personalmente: possiede un tornio e si è
divertito moltissimo!"

"Devo crederle?" chiese la palla.

"Che io non venga più fatto rotolare, se dico una bugia!" esclamò il
trottolino.
"Lei parla bene" concluse la palla "ma io non posso accettare sono
quasi fidanzata con un rondone! Ogni volta che sono per aria, si
affaccia dal nido e mi dice: "Accetta? accetta?" e ora ho già detto di
sì dentro di me, e questo è quasi un fidanzamento! Ma le prometto che
non la dimenticherò mai!"

"Che bella consolazione!" commentò il trottolino, e da allora non si
parlarono più.

Il giorno dopo la palla venne tolta dal cassetto, il trottolino vide
come veniva lanciata in alto, sembrava un uccello; alla fine non la si
scorgeva più; ma ogni volta ritornava indietro, e poi quando toccava
terra spiccava un altro gran salto, e questo a causa della nostalgia o
della valvola che aveva in vita.
Al nono salto la palla sparì e non tornò più indietro; il bambino la
cercò a lungo, ma non la trovo più.

"Io so dove è finita!" sospirò il trottolino. "Si trova nel nido del
rondone e si è sposata con lui."

Più pensava alla palla, più il trottolino se ne innamorava; proprio
perché non poteva averla, provava sempre più amore, e il fatto che lei
avesse scelto un altro era quello che più gli dispiaceva. Rotolava e
girava su se stesso, ma continuava a pensare alla palla, che
nell'immaginazione diventava sempre più graziosa. Così passarono molti
anni e quello divenne un antico amore.
Il trottolino non era più giovane! Un giorno venne dorato da cima a
fondo: non era mai stato così bello. Ora era un trottolino dorato e
saltava e girava a più non posso. Che divertimento! ma a un certo
momento saltò troppo in alto e... sparì!

Lo cercarono a lungo, persino in cantina, ma non riuscirono a trovarlo.
Dov'era finito?

Era caduto nel deposito della spazzatura dove c'era di tutto: torsoli
di cavolo, manici di scopa e tanti calcinacci caduti dalla grondaia.
"Adesso sono a posto! qui perderò presto la doratura, e guarda un po'
con chi mi tocca stare!" e intanto sbirciava verso un lungo torsolo di
cavolo che era stato rosicchiato fin troppo, e verso uno strano oggetto
rotondo che sembrava una vecchia mela, ma non era una mela, bensì una
vecchia palla, che per tanti anni era rimasta sulla grondaia e che
l'acqua aveva afflosciato.
"Fortunatamente è arrivato qualcuno del mio ceto con cui poter
parlare!" esclamò la palla osservando il trottolino dorato. "Io sono
fatta di marocchino, cucita da una damigella. E ho una valvola in vita,
ma nessuno lo capirebbe ora! Stavo per sposarmi con un rondone, quando
caddi sulla grondaia e lì rimasi per cinque anni affondata nell'acqua.
È molto tempo, mi creda, per una signorina."
Ma il trottolino non disse nulla, pensava al suo antico amore, e più la
ascoltava, più si convinceva che era lei.

Poi giunse la domestica per vuotare il secchio della spazzatura e
"Eccolo qui, il trottolino dorato!" esclamò.

Il giocattolo venne così riportato nella stanza con tutti gli onori;
della palla invece non si seppe nulla e il trottolino non parlò mai più
del suo antico amore; l'amore passa quando la propria amata è rimasta
cinque anni a marcire in una grondaia; non la si riconosce nemmeno, se
la si incontra nel deposito della spazzatura.
