# author: Hans Christian Andersen
# source: tbc
# url: https://www.andersenstories.com/it//andersen_fiabe/e_proprio_vero
# note: copyright of translation tbc

## E proprio vero! 

"È una storia terribile!" esclamò una gallina in una zona della città
dove non era accaduto il fatto "uno spaventoso scandalo in un pollaio!
Non me la sento proprio di dormire da sola questa notte! Per fortuna
siamo in tante sulla pertica." E intanto raccontò in modo tale che le
galline drizzarono le penne e il gallo fece afflosciare la cresta. "È
proprio vero!"
È meglio cominciare dal principio, e il principio accadde in un pollaio
in un'altra parte della città.
II sole tramontava e le galline salivano sulla pertica; una di loro, con
le piume bianche e le zampe corte, aveva deposto l'uovo regolarmente;
era una gallina rispettabile in tutti i sensi e mentre saliva sulla
pertica si beccò e così le volò via una piumetta.
"È andata" disse. "Più mi spenno e più divento bella!" Naturalmente
lo disse in tono scherzoso, perché era una gallina spiritosa, anche se
molto rispettabile, come ho già detto. E così si addormentò.
Tutt'intorno era buio; le galline stavano una accanto all'altra, ma
quella che le stava più vicino non dormiva; sentì e non sentì, come si
deve fare in questo mondo per poter vivere in pace; ma non potè fare a
meno di dire all'altra sua vicina: "Hai sentito cosa hanno detto? Non
faccio nomi, ma c'è una gallina che vuole spennarsi per sembrare più
bella! Se io fossi il gallo la disprezzerei!".
Proprio sopra la gallina si trovava la civetta col marito e i bambini;
avevano un udito fino in quella famiglia, e sentirono ogni parola detta
dalla gallina; stralunarono gli occhi e mamma civetta si fece aria con
le ali: "Non ascoltate! ma avrete certo sentito quello che han detto!
Io l'ho sentito con le mie orecchie e dovrò sentirne ancora molte altre
prima che mi cadano! Una delle galline si è dimenticata a tal punto di
quel che si conviene a una gallina che si è messa a beccarsi tutte le
penne facendosi vedere dal gallo!".
"Prenez garde aux enfants!" esclamò papà civetta. "Non è roba per
bambini."
"Però devo raccontarlo alla nostra vicina civetta. È una civetta così
stimata nel nostro ambiente!" e così volò via.
"Uh-Uh! Uhuh!" gridarono tutti e due i colombi che abitavano la
colombaia di sotto. "Avete sentito? Avete sentito? Uhuh! C'è una
gallina che si è tolta tutte le penne per colpa del gallo! E ora sta
morendo di freddo, se non è già morta!"
"Dove? Dove?" chiesero i colombi.
"Nel cortile qui vicino! È come se l'avessi vista con i miei occhi, è
una storia quasi da non poter raccontare, ma è proprio vero!"
"Lo credo, credo a ogni parola!" risposero i colombi e si chinarono
verso il loro cortile. "C'è una gallina, anzi alcuni dicono due, che
si sono tolte tutte le penne per essere diverse dalle altre e attirare
l'attenzione del gallo. È un gioco rischioso si può morire di freddo, e
loro sono morte entrambe."
"Sveglia! Sveglia!" cantò il gallo e volò sullo steccato. Aveva gli
occhi ancora assonnati, ma cantava ugualmente: "Tre galline sono morte
di amore infelice per un gallo! Si erano tolte tutte le penne! È una
storia orribile, non voglio tenerla per me raccontatela, raccontatela!"
e così la storia passò da un pollaio a un altro finché non tornò nel
luogo da dove era partita.
"Ci sono cinque galline" si diceva "che si sono tolte le penne per
mostrare chi di loro si era più consumata d'amore infelice per il
gallo; poi si sono beccate a sangue e sono morte, con vergogna e
scandalo per le loro famiglie e grossa perdita per il padrone."
E la gallina che aveva perduto quella piccola e soffice piuma
naturalmente non riconobbe la sua storia e poiché era una gallina
rispettabile disse: "Io disprezzo quelle galline! Ma ce ne sono molte
di quel genere! Un fatto simile non deve essere taciuto e farò il
possibile affinché questa storia appaia sul giornale, così che si
diffonda per tutto il paese; ben gli sta a quelle galline e alle loro
famiglie!".
E la storia arrivò davvero al giornale, fu stampata e è proprio vero:
"Una piccola piuma si può trasformare in cinque galline!"
