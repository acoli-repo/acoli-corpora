# author: Hans Christian Andersen
# source: tbc
# url: https://www.andersenstories.com/it//andersen_fiabe/il_grano_saraceno
# note: copyright of translation tbc

## Il grano saraceno 

Molto spesso capita che, se si passeggia dopo un temporale in un campo
dove cresce il grano saraceno, si scopre che questo è diventato tutto
nero e bruciacchiato; come se una fiamma vi fosse passata sopra, il
contadino infatti dice: "È stato colpito dal fulmine!" ma perché è
stato colpito? Ora vi racconterò quello che un passerotto mi ha detto
una volta, e il passerotto lo ha sentito da un vecchio salice che si
trova ancora oggi proprio vicino a un campo di grano saraceno.
Era un salice molto grande e onorevole, ma ormai vecchio e grinzoso:
aveva una fenditura proprio nel mezzo, e là crescevano l'erba e
cespugli di more. Il salice è piegato in avanti, e i rami sono chini
verso terra e sembrano lunghi capelli verdi.
Nei campi intorno all'albero crescevano grano, segala, orzo e avena, sì
proprio la bella aveva che quand'è matura sembra una folla di piccoli
canarini dorati appoggiati su un ramo. Il grano stava lì, benedetto, e
quanto più era pesante, tanto più si piegava verso il basso per devota
umiltà.
C'era anche un campo di grano saraceno, che si trovava più vicino al
vecchio salice, ma il grano saraceno non si piegava affatto come
l'altro grano, restava dritto e pieno di superbia.
"Io sono ricco come la spiga di grano" diceva "ma sono molto più
bello, i miei fiori sono più graziosi, profumano come i fiori del melo,
è un piacere guardarmi, conosci forse qualcuno più bello di me, vecchio
salice?"
E il salice annuiva col capo, come per dire: "Certo che lo conosco!,"
ma il grano saraceno si gonfiava di orgoglio e diceva: "Che stupido
albero, è così vecchio che gli cresce l'erba nella pancia!".
Improvvisamente venne brutto tempo, tutti i fiori del campo richiusero i
loro petali e chinarono le graziose testoline, mentre la tempesta
passava sopra di loro; il grano saraceno invece se ne stava dritto nella
sua superbia.
"Piega la testa come facciamo noi!" gli dissero i fiori.
"Io non ne ho bisogno!" rispose il grano saraceno.
"Piegati come facciamo noi!" gridò il grano "adesso passerà in volo
l'angelo della tempesta! Ha grandi ali che vanno dalle nuvole del cielo
alla terra, ti colpirà prima ancora che tu possa chiedergli di
risparmiarti!"
"Ma io non voglio piegarmi" replicò il grano saraceno.
"Chiudi i fiori e piega le foglie!" gli disse anche il vecchio salice
"non guardare il fulmine mentre si stacca dalla nuvola, neppure gli
uomini osano guardare, perché attraverso il fulmine si può vedere nel
cielo di Dio, ma tale vista rende ciechi gli uomini; che cosa
succederebbe quindi a noi piante della terra, se osassimo guardare, noi
che siamo molto inferiori?"
"Molto inferiori?" disse il grano saraceno. "Voglio proprio vedere
nel cielo di Dio!" gridò pieno di superbia e arroganza.
Giunse il fulmine e sembrò che tutto il mondo fosse una sola fiamma di
fuoco.
Quando il brutto tempo si calmò, i fiori e il grano si ritrovarono
immersi in un'aria pulita, rinfrescata dalla pioggia, ma il grano
saraceno era stato bruciato dal fulmine, e ora non era altro che una
inutile erba morta nel campo.
Il vecchio salice agitò i rami al vento e dalle verdi foglie caddero
grosse gocce d'acqua; sembrava che l'albero piangesse.
Allora i passerotti chiesero: "Perché piangi? Qui tutto è benedetto dal
Signore; guarda come splende il sole e come corrono le nuvole, non senti
che profumo viene dai fiori e dai cespugli? Perché piangi dunque,
vecchio salice?".
E il salice raccontò allora della superbia e dell'arroganza del grano
saraceno, e della punizione che non manca mai. Io che vi racconto la
storia, l'ho sentita dai passerotti; me l'hanno raccontata una sera
che ho chiesto che mi narrassero una storia.
