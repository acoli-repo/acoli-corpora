# author: Hans Christian Andersen
# source: tbc
# url: https://www.andersenstories.com/it//andersen_fiabe/acciarino
# note: copyright of translation tbc

## L'acciarino 

Ùn-due, ùn-due! Un soldato veniva avanti marciando per la strada
principale. Con lo zaino sulle spalle e la sciabola al fianco, perché
era stato alla guerra, e adesso tornava a casa. Sulla strada s'imbatté
in una vecchia strega: era davvero orribile, col labbro che le scendeva
fino al petto! "Buonasera, bel soldatino!" disse, "che bella sciabola
che hai, che grande zaino! Sei davvero un bel soldatino! Ora sì che
potrai avere tutti i soldi che vuoi."

"Grazie tante, vecchia strega!" rispose il soldato.

"Vedi lì quel grosso albero?" la vecchia gliene indicò uno che si
ergeva di fianco a loro. "Dentro è tutto cavo. Se ti arrampichi fin
sulla cima troverai un buco; nel quale puoi farti scivolare fino in
fondo; io ti legherò una corda intorno alla vita per poterti tirare su,
quando mi richiamerai."

"Ma cosa devo fare dentro quell'albero?" chiese il soldato.

"Prendere il denaro!" rispose lei. "Quando arriverai in fondo
all'albero cavo, sappi che ti troverai in un gran corridoio illuminato
da più di cento lampade. Vedrai tre porte, e le potrai aprire, perché le
chiavi sono nella toppa. Se entri nella prima stanza vedrai in mezzo al
pavimento una grande cassa. Sopra c'è seduto un cane: i suoi occhi sono
grandi come tazze da tè, ma non farci caso. Ti darò il mio grembiule a
quadretti bianchi e celesti da stendere sopra il pavimento. Tu va verso
il cane, acchiappalo, mettilo sul grembiule steso, apri la cassa e
prendi tutti i soldi che vuoi. Sono tutti di rame, ma se li vuoi
d'argento non hai che d'andare nella seconda stanza. Lì c'è un cane
dagli occhi grandi come macine da mulino, ma non farci caso, mettilo sul
mio grembiule steso, e prendi tutto quello che vuoi! Se invece
preferisci dell'oro, nella terza stanza puoi prendere tutto quello che
riesci a portare. Il cane che sta accovacciato sulla cassa delle monete
d'oro ha due occhi grandi come la Grande Torre di Copenaghen: quello sì
che è un cane, credi a me! Ma non farci troppo caso: mettilo sul mio
grembiule e non ti farà niente, e prendi pure dalla cassa tutto l'oro
che vuoi."

"Mica male," disse il soldato, "ma io che dovrei darti, vecchia
strega? Perché pure qualcosa per te, non è vero?"

"Non voglio niente," rispose la strega, "neanche un soldo! La sola
cosa che devi prendere per me è un vecchio acciarino che mia nonna ha
lasciato la sotto l'ultima volta che è scesa."

"Va bene," disse il soldato, "allora legami con la corda."

"Eccola qui," disse la vecchia. "Ed ecco il mio grembiule a quadretti
bianchi e turchini."

Il soldato allora si arrampicò sull'albero e si lasciò cadere nel
tronco cavo: proprio come la strega aveva detto, li sotto c'era un
grande corridoio, illuminato da centinaia e centinaia di lampade.

Quando aprì la prima porta, mamma mia! C'era proprio un cane con gli
occhi grandi come tazze di tè, che lo fissava severo.

"Sei proprio un bel tipo!" gli disse il soldato. Lo mise nel grembiule
della strega e afferrò tutti i soldi di rame che poteva mettere in
tasca; poi chiuse la cassa, ci rimise su il cane, ed entrò nella seconda
stanza. Accidenti! Là c'era un cane con gli occhi grandi come macine di
un mulino.

"Non guardarmi tanto, che ti si rovina la vista," gli disse il
soldato. Mise il cane sul grembiule della strega, e quando vide tutti
quei soldi d'argento, buttò via tutti quelli di rame che aveva e si
riempì le tasche e lo zaino solo di argento. Poi arrivò alla terza
stanza. Che orrore! Il terzo cane aveva davvero due occhi grandi come la
Grande Torre di Copenaghen, e li faceva girare come due ruote!

"Buona sera," disse il soldato, e si levò il berretto, dato che in
tutta la sua vita non aveva mai visto un cane del genere; ma dopo un
po' pensò che poteva bastare, lo mise sul pavimento, aprì la cassa
e... Dio mio, quanto oro! Poteva comprarci tutta Copenaghen, tutti i
maialini di zucchero delle venditrici di dolciumi ambulanti, tutti i
soldatini di piombo, tutti i cavalli a dondolo del mondo! Lì sì che ce
n'erano di quattrini! Gettò tutto l'argento che aveva nelle tasche e
nello zaino, e al suo posto prese l'oro, e se ne riempì le tasche, lo
zaino, il berretto e gli stivali, tanto che riusciva appena a camminare.
Ora sì che era ricco! Rimesso il cane sul cassone, rinchiuse la porta e
gridò, attraverso il tronco cavo: "Tirami su, vecchia strega!"

"E l'acciarino, ce l'hai?" chiese quella.

"Già, è vero, me l'ero totalmente dimenticato!" e andò a prenderlo.
Allora la strega lo tirò su, e lui si trovò di nuovo sulla strada
principale, con tasche, stivali, zaino e berretto pieni di denari.

"Cosa te ne fai dell'acciarino?" chiese il soldato.

"Sono fatti miei," rispose la strega, "tu hai avuto l'oro! Io voglio
soltanto l'acciarino!"

"Poche storie," disse il soldato, dimmi subito cosa ci vuoi fare, o
con la mi asciabola ti taglio la testa!"

"No!" gridò la strega.

E allora il soldato le tagliò la testa: zac! Poi raccolse tutti i soldi
nel suo grembiule, se lo mise alle spalle come fagotto, si mise in tasca
l'acciarino, e se ne andò direttamente in città.

Era una città molto bella, ed egli si recò nella locanda più lussuosa;
chiese la camera migliore e ordinò i suoi piatti preferiti, perché era
ricco e poteva permettersi tutto quello che voleva.

Il servitore, mentre li puliva, trovò che i suoi stivali sembravano
vecchi e veramente ridicoli per un signore così ricco, ma era solamente
perché ancora non ne aveva comperati di nuovi. Il giorno dopo acquistò
degli stivali adeguati, e altri bei vestiti. Ora era diventato un
distinto signore, e si fece raccontare tutte le meraviglie della città,
tra cui il re, e la sua figlia, che era una principessa molto graziosa.

"Dove si può vederla?"

"Non si può vederla," dicevano tutti. "Vive in un grande castello di
rame, con tanti muri e tante torri tutto intorno! Nessuno può andare a
trovarla, eccetto il re, perché una profezia dice che sposerà un soldato
semplice, e questo al re non va!"

"Vorrei proprio vederla," pensava il soldato, ma non gli fu possibile.

Ora se la spassava davvero: andava a teatro, attraversava il parco reale
in carrozza, e faceva la carità ai poveri: un bel gesto da parte sua, ma
lui sapeva cosa vuol dire trovarsi senza il becco di un quattrino!
Adesso che era ricco e ben vestito, aveva anche tanti amici, e tutti lo
trovavano un cavaliere simpatico e nobile, e di questo lui era molto
contento. Ma a furia di spendere ogni giorno del denaro senza intascarne
mai, alla fine gli rimasero soltanto due soldi, e dovette lasciare la
bella camera dove aveva abitato per andare a stare in una minuscola
mansarda, dovette lucidarsi da solo gli stivali e rattopparseli con un
grosso ago: nessuno dei suoi amici veniva più a trovarlo, perché
c'erano troppi scalini da salire.

Una sera molto scura il soldato, che non poteva più nemmeno comprarsi
una candela, si ricordò si un moccoletto appiccicato all'acciarino che
aveva preso sotto l'albero cavo, quando la strega gli aveva chiesto di
scendere. Allora tirò fuori il moccoletto e l'acciarino, lo batté per
accendere il fuoco, e proprio mentre le scintille sprizzavano dalla
pietra focaia, si spalancò la porta e gli si parò davanti il cane con
gli occhi grandi come tazze di te che aveva già incontrato sotto
l'albero. "In cosa posso servire il mio padrone?" domandò il cane.

"Ma tu guarda," esclamò il soldato, "gran cosa quest'acciarino!
Quindi posso avere tutto quello che desidero!," e, rivolto al cane, gli
domandò di procurargli del denaro. Il tempo di contare fino a tre, e
quello non c'era più; il tempo di contare di nuovo fino a tre, ed
eccolo di nuovo, con in bocca un sacco pieno di soldi.

Adesso sì che il soldato aveva capito cosa c'era di tanto interessante
in quell'acciarino! Se lo batteva una volta arrivava il cane che stava
sulla cassa del rame, se lo batteva due volte arrivava il cane sulla
cassa dell'argento; se lo batteva tre volte veniva quello dell'oro.
Così il soldato ritornò nella sua bella camera al primo piano, indossò
di nuovo dei bei vestiti, e tutti i suoi vecchi amici lo riconobbero
subito, e tutti gli volevano bene.

Un giorno pensò: "Peccato che non si possa vedere la principessa! Tutti
dicono che dev'essere molto bella! Ma a che le serve, se deve per forza
rimanere rinchiusa nel grande castello di rame, circondato da tante
torri? Davvero non riuscirò mai a vederla? Ma dov'è il mio acciarino?"
Lo batté, ed eccogli davanti il cane con gli occhi grandi come tazze da
tè.

"È tarda notte, lo so," disse il soldato, "ma brucio dal desiderio di
vedere la principessa, anche per un solo istante!"

Il cane si lanciò fuori dalla porta, e prima che il soldato se ne
accorgesse, di ritorno con la principessa addormentata in groppa. Era
così graziosa che chiunque poteva accorgersi subito che si trattava di
una vera principessa. Il soldato non poté resistere al suo desiderio, e
la baciò: era pur sempre un soldato!

Il cane poi tornò indietro con la principessa, ma la mattina dopo,
mentre il re e la regina prendevano il tè, la fanciulla raccontò che
durante la notte aveva fatto un sogno molto strano, con un cane e un
soldato; aveva cavalcato in groppa al cane, e il soldato le aveva dato
un bacio.

"Proprio un bell'affare!" disse la regina.

La notte dopo una delle vecchie dame di compagnia dovette vegliare
presso il letto della principessa per vedere se si trattava davvero di
un sogno.

Il soldato si tormentava dal desiderio di rivedere la splendida
principessa, e così la notte il cane la venne a riprendere, e ripartì il
più veloce possibile; ma la vecchia dama si mise i suoi stivaloni e lo
inseguì altrettanto velocemente. Quando li vide sparire in una grande
casa pensò: "Ecco dov'è andata," e fece una gran croce col gesso
sulla porta. Poi tornò a casa e si mise a letto. Quando il cane uscì per
riportare a casa la principessa, vide che era stata tracciata una croce
sulla porta del soldato: allora con un pezza di gesso tracciò delle
croci su tutte le porte della città. Fu un'ottima idea: adesso la dama
di corte non poteva trovare la casa giusta, perché c'erano croci
dappertutto.

La mattina dopo, molto presto, il re, la regina e la vecchia dama di
corte andarono a vedere dov'era stata la principessa.

"Eccola qui!" gridò il re appena scorse la prima porta segnata con una
croce.

"Ma no, caro marito, è quella là," disse la regina, vedendo una croce
su un'altra porta.

"Qui ce n'è un'altra! E anche qui," gridarono tutti, man mano che
vedevano le croci sulle porte. Finché non capirono che così era inutile
continuare a cercare.

Ma la regina era una donna molto furba, che non era capace soltanto di
andare in carrozza, ma anche di tante altre cose. Con le sue grandi
forbici d'oro, tagliò un grosso pezzo di seta e lo ricucì assieme, in
modo sa formare un grazioso fagotto; lo riempì poi di granturco tritato,
lo legò alla schiena della figlia, e quando ebbe finito fece un buchetto
in fondo al fagotto, in modo che il granturco cadendo si spargesse sulla
strada percorsa dalla principessa.

Quella notte il cane tornò a prendersi la fanciulla sulla groppa, per
portarla dal soldato, che le voleva tanto bene, e che avrebbe desiderato
essere un principe, per poterla sposare.

Il cane non si accorse del granturco sparso dal palazzo fin sotto la
finestra del soldato, e si arrampicò su per il muro insieme alla
principessa. La mattina dopo il re e la regina videro così dov'era
stata la loro figlia: allora presero il soldato e lo misero in prigione.

Com'era buio e noioso, nella prigione! Poi gli dissero: "Domani
t'impiccheremo!" e queste non sono cose che si sentano dire
volentieri." In più, aveva dimenticato l'acciarino alla locanda. La
mattina dopo, attraverso le sbarre di ferro della piccola finestra, poté
vedere la gente che correva fuori dalla città per andare a vedere la sua
impiccagione. Sentiva i tamburi suonare, e vedeva i soldati marciare.
Correvano fuori della città proprio tutti; c'era tra gli altri anche un
apprendista calzolaio, in grembiule di cuoio e pantofole, e correva così
forte che una ciabatta gli sfuggì, e andò a sbattere proprio contro il
muro dove il soldato stava affacciato contro le sbarre di ferro.

"Ehilà, ragazzo, che bisogno c'è di tanta furia?" gli gridò il
soldato. "Tanto prima che arrivi io non succederà niente: se piuttosto
vuoi fare una corsa dove abitavo prima e portarmi il mio vecchio
acciarino, ti darò quattro soldi. Ma devi sbrigarti!" I quattro soldi
non dispiacevano al ragazzo, che corse a prendere l'acciarino, lo
allungò al soldato e... state un po' a sentire quello che accadde ora.

Fuori dalla porta della città avevano drizzato una grande forca; intorno
c'erano soldati, e centinaia di migliaia di persone. Il re e la regina
sedevano su un magnifico trono, proprio di fronte al giudice e a tutto
il Consiglio.

Il soldato era già in cima alla scaletta, e stavano per mettergli la
corda al collo, quando egli disse che era tradizione esaudire l'ultimo
desiderio del condannato, prima dell'esecuzione. A lui sarebbe piaciuto
tanto tirare un'ultima boccata dalla sua pipa: l'ultima prima di
andare all'altro mondo.

Questo il re non poteva proprio negarglielo: e allora il soldato prese
il suo acciarino, lo sbatté per accendere il fuoco, una, due, tre volte!
Ed ecco che tutti e tre i grossi cani saltarono fuori: quello con gli
occhi grandi come due tazze di tè, quello con occhi grandi come macine
da mulino, e quello con gli occhi grandi come la Grande Torre di
Copenhagen!

"Aiutatemi adesso, fate in modo che non mi impicchino!" chiese il
soldato, e allora i cani si gettarono sui giudici e su tutto il
Consiglio, presero l'uno per le gambe, l'altro per il naso, e li
gettarono in aria così in alto che ricadendo si ruppero in tantissimi
pezzi.

"Io no!" gridò il re, ma il cane più grosso di tutti afferrò anche lui
e la regina, e li gettò dietro a tutti gli altri. Allora i soldati si
spaventarono, e tutta la gente si mise a urlare: "Caro soldatino, sii
tu il nostro re, e ti daremo in sposa la nostra bella principessa!"

Misero il soldato nella carrozza reale, e tutti e tre i cani lo
precedettero danzando e gridando evviva; i ragazzi fischiavano con le
dita nella bocca, e i soldati facevano il presentat'arm. La principessa
uscì dal castello di rame e divenne regina, cosa che le fece molto
piacere. Le nozze durarono otto giorni, e i cani sedettero a tavola con
gli altri, spalancando tanto d'occhi.
