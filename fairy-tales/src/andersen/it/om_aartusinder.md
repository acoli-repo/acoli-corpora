# author: Hans Christian Andersen
# source: tbc
# url: https://www.andersenstories.com/it//andersen_fiabe/fra_mille_e_mille_anni
# note: copyright of translation tbc

## Fra mille e mille anni 

Certo, tra mille e mille anni arriveranno sulle ali del vapore, a volo,
attraversando l'oceano! I giovani abitanti dell'America visiteranno la
vecchia Europa. Verranno a vedere i monumenti e le località ormai in
rovina, così come noi ora siamo attratti dalle bellezze disgregate
dell'Asia meridionale.
Tra mille e mille anni arriveranno!
Il Tamigi, il Danubio, il Reno scorrono ancora, la cima del Monte Bianco
è ancora innevata, l'aurora boreale brilla sui paesi del Nord, ma le
generazioni, una dopo l'altra, sono diventate polvere, le schiere dei
potenti del momento sono dimenticate, come coloro che ora dormono sulle
alture, dove il ricco mugnaio, che possiede quel terreno, ha costruito
una panca per sedersi a guardare il vasto e ondulato campo di grano.
"In Europa!" si sente dire presso i giovani americani "verso la terra
dei padri, la bella terra dei ricordi e della fantasia, l'Europa!"
La nave aerea arriva, è piena di viaggiatori, dato che il viaggio è più
veloce che per mare; il filo elettromagnetico che passa sotto l'oceano
ha già telegrafato quante persone costituiscono la carovana aerea.
L'Europa già si vede, sono le coste dell'Irlanda, ma i passeggeri
dormono ancora; si sveglieranno solo quando saranno sull'Inghilterra;
toccheranno la terra d'Europa nel paese di Shakespeare, come la
chiamano i figli dello spirito, il paese della politica e delle macchine
la chiamano gli altri.
Per un giorno intero vi si fermeranno; è il tempo che questa generazione
frettolosa può dedicare alla grande Inghilterra e alla Scozia.
Poi proseguono attraverso il tunnel sotto la Manica verso la Francia,
terra di Carlo Magno e di Napoleone. Viene nominato Molière gli eruditi
parlano delle scuole classica e romantica che risalgono al lontano
passato, e si rallegrano per eroi, vati e scienziati che il nostro tempo
non conosce, ma che nasceranno nel cratere d'Europa: Parigi.
La nave aerea vola sopra il paese da cui Colombo partì, dove nacque
Cortez e dove Calderon cantò i suoi drammi con versi sonori; donne
graziose con gli occhi neri abitano ancora le valli fiorite, canti
antichissimi nominano ancora il Cid e l'Alhambra.
In volo si attraversa il mare fino all'Italia, dove si trovava
l'antica e eterna Roma. Ora è cancellata completamente, la campagna è
un deserto; della chiesa di San Pietro rimane un unico resto di muro, ma
si dubita che sia autentico.
Poi in Grecia, per dormire una notte nel lussuoso albergo situato in
cima all'Olimpo, tanto per esserci stati. Il viaggio prosegue per il
Bosforo, dove ci si riposa qualche ora e si visita il luogo dove sorgeva
Bisanzio; ora poveri pescatori gettano le reti là dove la leggenda
racconta del giardino dell'Harem al tempo dei turchi.
Si passa in volo sopra le rovine di meravigliose città che sorgevano
lungo il vigoroso Danubio, città che il nostro tempo non conosce; ogni
tanto, sui luoghi pieni di ricordi, sui luoghi che sorgeranno e su
quelli che il tempo farà apparire, ogni tanto la carovana aerea si
abbassa per poi riprendere quota di nuovo.
Laggiù si trova la Germania, che una volta era solcata da una fittissima
rete di ferrovie e di canali, il paese dove parlò Lutero, cantò Goethe e
dove Mozart ai suoi tempi resse lo scettro della musica! Grandi nomi
risplendono nella scienza e nell'arte, nomi che non conosciamo.
Un giorno di soggiorno in Germania e uno nei paesi del Nord, per
visitare la patria di Orsted, quella di Linneo, e la Norvegia, terra di
vecchi eroi e di una giovane generazione. L'Islanda viene visitata
durante il viaggio di ritorno, e i geyser non sono più in ebollizione,
il vulcano Hekla è spento, ma la robusta isola rocciosa resiste nel mare
agitato, come una eterna lapide di pietra a ricordo delle saghe.
"In Europa c'è molto da vedere" dice il giovane americano. "Noi
l'abbiamo visto in otto giorni, e si può fare benissimo, come anche il
grande viaggiatore" e nomina una persona che appartiene al suo tempo
"ha dimostrato nel suo famoso ìibvoEuropa, vista in 8 giorni."
