# author: Hans Christian Andersen
# source: tbc
# url: https://www.andersenstories.com/it//andersen_fiabe/il_folletto_e_la_signora
# note: copyright of translation tbc

## Il folletto e la signora 

Tu conosci certo il folletto, ma conosci anche la signora, la moglie del
giardiniere? Era istruita, recitava versi, e ne scriveva lei stessa con
grande facilità, solo le rime per "far baciare i versi," come diceva
lei, le creavano un po' di problemi. Sapeva scrivere e parlare bene,
avrebbe potuto benissimo diventare pastore o per lo meno moglie di un
pastore.
"La terra è bella nel suo vestito della festa!" disse, e quel pensiero
lo aveva messo in bello stile con la rima baciata, e l'aveva sviluppato
in una lunga e bellissima canzone.
Il maestro di scuola, il signor Kisserup, ma il nome non è importante,
era un suo nipote e era venuto in visita, ascoltò la poesia della zia, e
questo gli fece bene, disse, proprio bene al cuore. "Lei ha spirito,
signora" esclamò.
"Quante storie!" rispose il giardiniere "non le dica queste cose! Una
moglie deve essere pratica, pratica e dignitosa, e preoccuparsi che la
minestra nella pentola non bruci."
"Toglierò l'odore di bruciato con un pezzo di carbone" rispose la
signora. "E l'odore di bruciato che è in te lo toglierò con un bacio.
Sembra quasi che tu pensi soltanto ai cavoli e alle patate; e dire che
ami i fiori!" e così lo baciò. "I fiori sono spirito" commentò.
"Sta attenta alla pentola!" ripetè lui andandosene in giardino: il
giardino era la sua pentola e lui badava a quello.
Ma il maestro di scuola sedette vicino alla signora e si mise a parlare
con lei: tenne una specie di sermone, fatto a suo modo sulle parole
bellissime di lei: "la terra è bella!."
"La terra è bella, dovete sottometterla, venne detto, e noi diventammo
padroni. Chi con lo spirito, chi con il corpo. Qualcuno fu messo nel
mondo come un punto esclamativo, qualcun altro come un punto di domanda,
perché ci si chieda che cosa ci faccia qui! Uno diventa vescovo, un
altro un semplice maestro di scuola, ma ogni cosa è fatta con saggezza.
La terra è bella nel suo vestito della festa! Questa è proprio una
poesia che stimola la riflessione, signora, è piena di sentimento e di
cognizioni geografiche."
"Lei ha spirito, signor Kisserup" disse la signora "molto spirito,
glielo assicuro! Si vede chiaro in se stessi quando si parla con lei."
E continuarono a parlare, sempre molto bene; ma in cucina c'era qualcun
altro che parlava, era il folletto, quel piccolo folletto vestito di
grigio con il cappello rosso: lo conosci? Il folletto stava in cucina e
era un ficcanaso, e parlava, ma nessuno lo sentiva, eccetto il grande
gatto nero, "il ladro di panna" come lo chiamava la signora.
Il folletto era molto arrabbiato con la signora, perché lei non credeva
alla sua esistenza; in realtà non l'aveva mai visto, ma con la sua
cultura doveva sapere che esisteva e quindi mostrargli qualche piccola
attenzione. Pure, non le veniva mai in mente, la sera di Natale, di
preparare una scodella di riso al latte per lui, come tutti i suoi
antenati avevano ricevuto, e da parte di signore che non avevano nessuna
cultura; riso al latte annegato nel burro e nella panna. Al gatto venne
l'acquolina in bocca solo a sentirlo.
"Mi chiama "Concetto"!" disse il folletto "e questo per me è
inconcepibile! In realtà mi nega! Questo l'ho scoperto origliando, e
ora ho scoperto qualcos'altro: è lì a passare il tempo con il punitore
dei bambini, il maestro di scuola. Io sono d'accordo con il marito:
"Bada alla tua pentola!," e lei non lo fa, ora farò in modo che
trabocchi!"
Il folletto soffiò sul fuoco che avvampò e bruciò con più forza.
"Surresurrerup!" e la minestra sgorgò fuori.
"Ora vado a fare dei buchi nelle calze del padrone!" disse il folletto
"farò un buco grossissimo sull'alluce e uno sul calcagno, così sarà
costretta a rammendare e non farà più poesie: la signora poetessa che
rammenda le calze del marito!"
Il gatto starnutì, era raffreddato nonostante avesse sempre la
pelliccia.
"Ho aperto la porta della dispensa" gli disse il folletto "c'è della
panna, densa come un pasticcio di farina. Se non vai a leccarla tu, lo
farò io!"
"Dato che mi daranno la colpa e le botte" disse il gatto "è giusto
che la panna la lecchi io!"
"Prima la panna, poi la frusta!" disse il folletto. "Ma ora andrò
nella camera del maestro di scuola e gli legherò le bretelle allo
specchio e gli metterò i calzini nella bacinella dell'acqua, così
penserà che il punch era troppo forte e gli ha confuso la mente. La
notte scorsa mi sono messo sulla catasta di legna vicino al canile, mi
diverto molto a prendere in giro il cane alla catena. Ho dondolato le
gambe, ma il cane non riusciva a raggiungermi, nonostante saltasse in
alto. Così si arrabbiò e abbaiò continuamente, io invece continuavo a
dondolare le gambe. Era proprio un bello spettacolo. Il maestro di
scuola si svegliò a quel rumore, per ben tre volte guardò fuori, ma non
mi vide, nonostante avesse gli occhiali infatti dorme sempre con gli
occhiali."
"Dimmi miao, quando arriva la signora!" disse il gatto. "Non ci sento
bene oggi, sono malato."
"Tu sei goloso!" replicò il folletto. "Lecca, lecca! che la malattia
se ne va. Ma asciugati i baffi, che non ti resti attaccata della panna.
Ora vado a origliare."
Il folletto si mise vicino alla porta socchiusa, non c'era nessuno
nella stanza eccetto la signora e il maestro di scuola che parlavano di
quello che il seminarista con una bella espressione chiamava: i doni
dello spirito, doni che dovevano venire prima delle pentole e delle
padelle nel governo della casa.
"Signor Kisserup" disse la donna "a questo proposito voglio mostrarle
qualcosa che non ho ancora mostrato a nessuno tanto meno a un uomo; sono
le mie poesie brevi, alcune in realtà sono un po' lunghe, ma le ho
chìamateRime baciate di una dama di cultura . Mi piacciono tanto le
espressioni all'antica!"
"Bisogna conservare anche quelle" commentò il maestro di scuola
"bisogna eliminare il tedesco dalla nostra lingua."
"È quello che faccio" spiegò la signora. "Lei non mi sentirà mai dire
"Kleiner" o "Butterteig," io dico sempre "frittelle" e "pasta
sfoglia.""
Intanto prese da un cassetto un quaderno con una copertina verde chiara
con due macchie d'inchiostro.
"C'è una grande serietà in questo libro!" spiegò. "Io sono
profondamente attratta da tutto quel che è patetico. Ecco quiSospiro
nella notte ,11 mio crepuscolo eQuando sposai Klemensen , mio marito.
Questa la si può anche saltare, anche se naturalmente è molto sentita e
ben pensata./ doveri di una casalinga è il pezzo più bello; tutte sono
molto patetiche, in questo sono brava, solo un pezzo è divertente, pieno
di pensieri allegri, bisogna avere anche quelli. Pensieri su... ora non
rida di me! pensieri sul fatto di essere poetessa. Sono conosciuti solo
da me, dal mio cassetto, e ora anche da lei, signor Kisserup. Io amo la
poesia, mi invade, mi sollecita, mi consiglia e mi governa. Questa l'ho
ìntìtolataPiccolo folletto . Lei conosce certamente la vecchia
superstizione contadina dei folletti di casa, che fanno sempre qualche
scherzo; io ho immaginato di essere la casa e che la poesia, le
sensazioni che sono in me fossero il folletto, lo spirito che consiglia;
mPiccolo folletto ho cantato il suo potere e la sua grandezza, ma lei
deve promettermi di non rivelare queste cose né a mio marito né a nessun
altro. Legga a voce alta, così posso vedere se capisce la mia
scrittura."
Il maestro di scuola lesse e la signora si mise a ascoltare; anche il
piccolo folletto ascoltò; origliava, lo sai bene, e giunse proprio nel
momento in cui fu letto il titolo: Piccolo folletto .
"Parla di me!" esclamò. "Che cosa può aver scritto di me? Mi metterò
a beccarla, beccherò le sue uova, i suoi pulcini e farò dimagrire il
vitello grasso; ma guarda un po', questa signora!"
E ascoltò con le orecchie tese e il collo allungato; ma come sentiva
della magnificenza e del potere del folletto, del dominio che aveva
sulla signora (tu sai bene che la signora intendeva l'arte del poetare,
ma il folletto prese le cose alla lettera), cominciò a sorridere; gli
occhi gli brillarono per la gioia, la bocca prese una piega piena di
distinzione; si alzò sui talloni e rimase in punta di piedi, crescendo
di un intero pollice. Era incantato da tutto quanto veniva detto sul
piccolo folletto.
"La signora ha spirito e grande cultura! Che ingiustizia le ho fatto!
Lei mi ha messo nelle sueRime baciate che verranno pubblicate e lette.
Ora il gatto non avrà più il permesso di mangiare la panna della
signora, lo farò io stesso. Uno mangia meno di due, quindi è sempre un
bel risparmio; e io farò così oltre a onorare e rispettare la
signora."
"È proprio come un uomo questo folletto" disse il vecchio gatto.
"Basta un dolce miagolio da parte della signora, un miagolio su di lui,
e subito cambia opinione. È proprio furba la signora!"
Ma lei non era furba, era il folletto che era umano.
Se non capisci questa storia chiedi, ma non chiedere né al folletto, né
alla signora.
