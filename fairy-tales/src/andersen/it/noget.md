# author: Hans Christian Andersen
# source: tbc
# url: https://www.andersenstories.com/it//andersen_fiabe/qualcosa
# note: copyright of translation tbc

## Qualcosa 

"Voglio diventare qualcosa!" esclamò il maggiore di cinque fratelli
"voglio essere utile al mondo, il mio lavoro può anche essere modesto,
ma basta che quel che faccio sia di utilità e è già qualcosa. Io
fabbricherò mattoni, e di questi non si può fare a meno! Così avrò fatto
qualcosa!"
"Ma è troppo poco!" disse il secondo fratello "quello che fai non
vale niente. È un lavoro manuale che può essere compiuto anche da una
macchina. No, allora è meglio essere muratore, è sempre qualcosa, e io
farò il muratore. I muratori sono una forza sociale, e io farò parte di
una corporazione di arti e mestieri, diventerò cittadino, avrò una
bandiera tutta mia e un'osteria altrettanto mia; e se va bene avrò dei
garzoni, sarò chiamato maestro e mia moglie signora: questo è
qualcosa!"
"Non è nulla, invece!" disse il terzo "si resta fuori dalle classi
più elevate, e ce ne sono parecchie in città più importanti di quelle
dei mastri carpentieri. Puoi anche essere un'ottima persona, ma
resterai sempre un "semplice" muratore. Io conosco qualcosa che è
meglio. Voglio diventare architetto, agire nell'ambiente artistico,
intellettuale, salire fino alle classi dominanti del regno dello
spirito; certo devo cominciare dal basso, sì, lo dico chiaramente:
comincerò come apprendista di falegname, andrò in giro col berretto,
anche se sono abituato al cappello di seta, dovrò correre a prendere
birra e acquavite per i garzoni che mi daranno del tu, e questo è ancora
peggio. Ma mi convincerò che è tutta una farsa di carnevale, e quindi
tutto è lecito. Un domani, cioè quando diventerò garzone, andrò per la
mia strada e non mi preoccuperò più degli altri. Andrò all'Accademia,
imparerò a disegnare, verrò chiamato architetto: questo è qualcosa! è
molto! Potrò diventare nobile e rispettabile, con molti titoli davanti e
dietro al nome, e costruirò, costruirò, come gli altri che mi hanno
preceduto. È sempre qualcosa su cui contare! Tutto questo è qualcosa!"
"Di questo qualcosa non mi importa nulla!" esclamò il quarto "non
voglio fare l'ultima ruota del carro, essere una copia; voglio
diventare un genio, più intelligente di voi tutti! Creerò un nuovo
stile, darò idee per una nuova costruzione che sia adatta al clima e
alle materie prime del paese, alla nazionalità, allo sviluppo del nostro
tempo, e che abbia un piano in più, perché io sono un genio."
"E se il clima e il materiale non valgono niente?" chiese il quinto
"sarebbe un male, perché anch'essi hanno la loro influenza! Anche la
nazionalità può facilmente venire usata in modo da diventare
un'affettazione, e lo sviluppo del nostro tempo può sfuggire al
controllo, come accade spesso ai giovani. Vedo bene che nessuno di voi
diventerà qualcosa; nonostante ne siate così sicuri!
Ma fate pure come volete, io non vi assomiglierò, mi metterò al di fuori
e ragionerò su quello che voi fate. C'è sempre qualcosa di sbagliato in
ogni cosa, io lo troverò e ne parlerò. Questo è pure qualcosa!"
Così infatti fece, e la gente disse di lui: "In lui c'è veramente
qualcosa! Ha un bell'ingegno, ma non fa nulla!". Proprio per questo
era qualcosa.
Questa non è che una storiella, ma non avrà mai fine, finché esisterà il
mondo.
Ma non accadde niente ai cinque fratelli? Niente, eh? Sentite un po', è
una vera e propria storia.
Il maggiore, che faceva mattoni, capì che da ogni mattone finito veniva
fuori un soldino, di rame, è vero, ma tanti soldini di rame, messi
insieme, diventano un tallero lucente, e quando con questo si bussa alla
porta del panettiere, del macellaio o del sarto, insomma di tutti
quanti, la porta si spalanca e si può avere quello di cui si ha bisogno.
Questo diedero i mattoni, alcuni però andarono in pezzi o si ruppero in
due, ma tornarono ugualmente utili.
Alla diga c'era donna Margherita, una poveretta che tanto desiderava
costruirsi una piccola casa: ricevette tutti i pezzi dei mattoni rotti e
qualche mattone intero, dato che il fratello maggiore aveva buon cuore,
anche se non faceva altro che costruire mattoni. Quella poveretta
costruì da sola la sua casa, che risultò stretta, con una finestra
storta e la porta troppo bassa. Anche il tetto di paglia poteva essere
fatto meglio, ma la casa era comunque un riparo, e la si poteva
riconoscere da lontano, dal mare, che nella sua furia si frangeva contro
la diga. Goccioline d'acqua salata si infrangevano sulla casa, che
rimase in piedi anche quando colui che aveva fatto i mattoni era già
morto da un pezzo.
Il secondo fratello sapeva costruire meglio, certo, aveva anche
studiato! Diventato garzone, raccolse le sue cose e cantò la canzone
dell'artigiano:
Viaggerò finché son giovane, e le case costruirò. Il lavoro è la mia
ricchezza, la gioventù la mia fortuna. Poi tornerò nella mia patria per
sposarmi con l'amata. Urrà! Un bravo artigiano si adatta in ogni
luogo!
E così fece. Quando tornò in città e divenne capomastro costruì case su
case, un'intera strada. Poi, quando fu finita, fu così bella e diede
buona fama alla città, così le case costruirono una casetta per lui, una
casetta che fosse proprio sua. Ma come potevano le case costruire? Se lo
chiedi a loro non ti rispondono, ma la gente racconta: "Certo che
quella strada ha costruito una casa per lui! Era piccola, con un
pavimento di argilla, ma quando lui vi ballò con la sua sposa, divenne
liscio e lucido, e da ogni mattone delle pareti spuntò un fiore, così fu
come avere una preziosa tappezzeria. Era proprio una casa carina e la
coppia era felice. La bandiera della corporazione sventolava fuori casa
e i garzoni e gli apprendisti gridavano: "Urrà!" Questo era
qualcosa!" e così morì, e anche questo era qualcosa.
Poi venne l'architetto, il terzo fratello, che prima aveva fatto
l'apprendista di falegname e era andato in giro col berretto a fare le
commissioni in città. Dopo l'Accademia era diventato architetto
"nobile e rispettabile." Le case della strada avevano costruito una
casa per suo fratello, il capomastro, lui diede il suo nome alla strada
e la casa più bella di quella strada divenne sua; questo era qualcosa e
lui stesso era qualcosa, con un lungo titolo davanti e dietro al nome. I
suoi figli furono considerati nobili, e una volta morto lui, sua moglie
divenne una vedova di rango - era qualcosa! Il suo nome rimase per
sempre scritto sull'angolo della strada e fu sulla bocca di tutti, come
nome d una strada - questo sì è qualcosa!
Poi venne il genio, il quarto fratello che voleva costruire qualcosa di
nuovo, di strano, con un piano in più, ma questo gli crollò davanti agli
occhi, e lui cadde e si ruppe il collo - ebbe però uno splendido
funerale con le bandiere della corporazione e la musica, con un elogio
sul giornale e fiori per la strada.
Vennero pronunciati tre discorsi funebri, uno molto più lungo
dell'altro, e questi avrebbero sicuramente rallegrato il morto, dato
che gli piaceva molto che si parlasse di lui. Fu eretto un monumento
sulla tomba, a un piano solo, ma è pur sempre qualcosa!
Ormai era morto, come gli altri tre fratelli; l'ultimo invece, che
faceva i ragionamenti, sopravvisse a tutti gli altri e fu giusto così,
perché ebbe l'ultima parola e per lui era molto importante avere
l'ultima parola. "È la mente della famiglia!" diceva la gente. Poi
venne anche la sua ora e morì e si presentò al portone del regno dei
cieli. Qui si arriva sempre a due a due, così si trovò vicino a
un'altra anima, che pure voleva entrare: non era altri che la vecchia
donna Margherita della diga.
"È sicuramente per la legge del contrasto che mi tocca arrivare qui con
un'anima così miserevole!" commentò il ragionatore "e chi è poi? La
vecchia della diga!" "Vuole entrare anche lei?" le chiese. La vecchia
donna chinò il capo come potè, perché credeva che fosse San Pietro in
persona che le parlava. "Sono una povera disgraziata, senza famiglia.
La povera Margherita della diga."
"E che cosa hai fatto o concluso laggiù?"
"Non ho proprio concluso nulla nel mondo! Nessuno mi può aprire. Sarà
sicuramente un'azione misericordiosa del Signore se avrò il permesso di
entrare."
"Come hai lasciato il mondo?" chiese l'altro, tanto per poter parlare
di qualcosa dato che si annoiava a star lì a aspettare.
"Non so come ho lasciato il mondo! Sono stata molto malata negli ultimi
anni e non ho sopportato il fatto di essermi alzata dal letto e di
essere uscita al freddo. È stato un duro inverno, ma ormai è passato. Ci
sono stati due giorni calmi come l'olio ma terribilmente freddi, come
il Reverendo sa. Il ghiaccio si era formato lungo la spiaggia e non si
vedeva la fine, così tutti gli abitanti del villaggio andarono sul
ghiaccio. Ci furono corse sui pattini e danze, credo che si chiamino
così, c'era musica e possibilità di ristorarsi. Io li sentivo bene
dalla mia stanza, dove mi trovavo a letto. Verso sera la luna s'era già
alzata, ma io non avevo ancora recuperato le forze, guardai dal mio
letto fuori verso la spiaggia e proprio al confine tra il mare e il
cielo vidi una strana nube bianca. Continuai a guardarla e notai che nel
mezzo aveva un punto nero che diventava sempre più grande. Sapevo cosa
significava; sono vecchia e piena di esperienza; anche se quel segno non
lo si vede spesso! Lo riconobbi e mi vennero i brividi. In tutta la mia
vita lo avevo visto solo due volte, sapevo che annunciava una terribile
tempesta con alta marea. Questa si sarebbe riversata su quella povera
gente che c'era laggiù, e che beveva, saltava e festeggiava. Giovani e
vecchi, tutto il paese era là, chi poteva avvisarli se nessuno aveva
visto e riconosciuto quello che io avevo notato? Mi spaventi talmente e
mi sentii forte come non ero stata da molto tempo! Mi alzai dal letto e
andai alla finestra, ma non riuscii a proseguire. La aprii e vidi che la
gente correva e saltava sul ghiaccio, notai le bandiere variopinte,
sentii i ragazzi gridare Urrà! e i giovani cantare; c'era molta
allegria, ma la nuvola bianca col suo sacco nero nel mezzo si innalzava
sempre più in alto. Gridai più forte che potei ma nessuno mi sentì, ero
troppo lontana. Presto si sarebbe scatenata la tempesta e il ghiaccio si
sarebbe rotto. Così tutti sarebbero affogati, senza speranza. Non
potevano sentirmi e io non ero in grado di raggiungerli, ma dovevo
richiamarli sulla terraferma. Allora il Signore mi diede l'idea di dar
fuoco al mio letto, o di far bruciare la casa, pur di non far morire
tanta gente in modo così miserevole. Accesi il fuoco e guardai la fiamma
rossa, riuscii a uscire dalla porta, ma poi caddi a terra, non ce la
facevo più; le fiamme mi inseguirono, uscirono dalla finestra e
raggiunsero il tetto. Quelli che erano alla spiaggia le videro e corsero
più che poterono per aiutare una povera vecchia, che credevano stesse
bruciando in casa. Tutti, indistintamente, si affrettarono verso di me,
li sentii arrivare, ma sentii anche come, in un attimo, l'aria si
schiantò. Ci fu poi un rumore simile a un colpo di cannone, l'alta
marea sollevò il ghiaccio che si spezzò ma tutti erano arrivati alla
diga, dove le scintille già mi colpivano. Li salvai tutti, ma non
riuscii a tollerare il freddo e la paura, così sono arrivata alla porta
del regno dei cieli. Dicono che si aprirà anche per una poveretta come
me! e poi ora non ho più la mia casetta alla diga, ma questo non mi
assicura l'ingresso qui."
La porta del cielo si spalancò e l'angelo portò dentro la vecchia
donna; lei perse una pagliuzza, un filo della paglia che si trovava sul
suo letto, che lei aveva incendiato per salvare tante persone: ora era
diventato d'oro zecchino, di un oro che cresceva e si intrecciava
formando meravigliosi ornamenti.
"Guarda cosa aveva quella povera donna!" disse l'angelo. "Che cosa
porti tu, invece? So che non hai fatto nulla, neppure un mattone. Se
solo tu potessi tornare indietro e portarcene almeno uno! Non sarebbe
servito a niente, se lo avessi fatto tu, ma almeno lo avresti fatto con
buona volontà, e è sempre qualcosa. Ma non puoi tornare indietro e io
non posso fare nulla per te."
Allora la povera anima della donna della diga pregò per lui: "Suo
fratello ha fatto e mi ha dato tutti i mattoni e i cocci di mattone e
con questi ho innalzato la mia casetta. È stato un lavoro tremendo per
una poveretta come me! Tutti i cocci e i pezzetti di mattone non possono
valere per un mattone intero fatto da lui? Sarebbe proprio una azione
della grazia. Lui ora ne ha bisogno e questa in fondo è la casa della
gloria!".
"Tuo fratello, quello che tu consideravi più mediocre" spiegò
l'angelo "e il cui lavoro così onesto era considerato il più infimo di
tutti, ti darà il suo obolo per il regno dei cieli. Non sarai cacciato e
ti permetteremo di restare qui fuori a meditare su quanto hai fatto
nella vita terrena; entrerai però solo quando avrai concluso qualcosa di
buono, qualcosa!"
"Io avrei potuto esprimermi meglio!" pensò il ragionatore, ma non lo
disse a voce alta e questo fu già qualcosa.
