# author: Hans Christian Andersen
# source: tbc
# url: https://www.andersenstories.com/it//andersen_fiabe/la_famiglia_felice
# note: copyright of translation tbc

## La famiglia felice 

La più grande foglia verde che si trovi nel nostro paese è sicuramente
quella di farfaraccio. Se la si tiene intorno alla vita fa da grembiule,
e se la si mette in testa ripara dalla pioggia quasi come fosse un
ombrello, perché è straordinariamente grande.
Il farfaraccio non cresce da solo, anzi, dove ce n'è una spuntano tante
altre piantine; è proprio una bellezza! E questa bellezza è il
nutrimento delle lumache. Quelle grosse lumache bianche che la gente
distinta una volta faceva cuocere in fricassea, e poi mangiava
esclamando: "Mmm, come sono buone!" - e credeva veramente che lo
fossero - si nutrivano delle foglie del farfaraccio che veniva seminato
per loro.
C'era dunque una volta un vecchio castello, dove non si mangiavano più
le lumache, perché si erano estinte; ma non si erano estinte le piante
di farfaraccio, che crescevano sempre più lungo i sentieri e le aiuole,
tanto che non era più possibile controllarle; s'era ormai formato un
vero e proprio bosco di farfaraccio: qua e là cresceva un melo o un
prugno, altrimenti non si sarebbe mai capito che quello doveva essere un
giardino c'era solo farfaraccio, e tra le sue foglie vivevano le ultime
due lumache, ormai vecchissime.
Neppure loro sapevano quanto erano vecchie, ma ricordavano bene che una
volta erano state moltissime, che discendevano da una famiglia di
origine straniera e che il bosco era stato piantato per la loro
famiglia. Non erano state mai fuori dal bosco, ma sapevano che esisteva
qualcosa che si chiamava castello e che lassù venivano cucinate, e, una
volta diventate nere, posate su un vassoio d'argento; quello che
accadeva in seguito non lo sapeva nessuno.
In realtà non immaginavano neppure che cosa volesse dire essere cucinati
e messi su un vassoio d'argento, ma doveva essere una cosa bellissima e
molto distinta. Né il maggiolino, né il rospo e neppure il lombrico
seppero dare spiegazioni, perché nessuno era mai stato cucinato e
neppure messo su un vassoio d'argento.
Le lumache vivevano in modo solitario, ma felicemente, e non avendo
figli avevano adottato un lumachino comune, che consideravano come la
loro creatura; ma non cresceva, perché era un lumachino comune. Ai
vecchi, però, e soprattutto a mamma lumaca, pareva che fosse cresciuto.
Così mamma lumaca chiese a papà lumaca di tastare la Casina del
lumachino, se non poteva vederla a occhio nudo, lui lo fece e riconobbe
che la moglie aveva ragione.
Un giorno si mise a piovere con violenza.
"Senti come batte la pioggia sulle foglie di farfaraccio!" esclamò
papà lumaca.
"Scendono di quei goccioloni!" aggiunse mamma lumaca. "Scorrono lungo
i gambi! Vedrai come si bagnerà qui! Per fortuna abbiamo la nostra bella
casa e anche il piccolo ha la sua! È proprio vero che è stato fatto
molto più per noi che per tutte le altre creature, siamo dei veri
privilegiati. Fin dalla nascita abbiamo la casa, e il bosco di
farfaraccio è stato piantato per noi. Mi piacerebbe sapere quanto si
estende e che cosa c'è fuori."
"Non c'è niente fuori" disse papà lumaca. "Non c'è posto migliore
di questo, e io non desidero altro."
"Io sì" rispose mamma lumaca "mi piacerebbe arrivare al castello,
essere cucinata e messa sul vassoio d'argento. Tutti i nostri antenati
l'hanno fatto e sicuramente ne vale la pena!"
"Il castello è forse andato in rovina" disse papà lumaca "oppure il
bosco di farfaraccio è cresciuto tanto da coprirlo e ora gli uomini non
possono più uscire. Del resto non c'è nessuna fretta, ma tu sei sempre
così precipitosa, e ora comincia a esserlo anche il piccolo; da tre
giorni si sta arrampicando su quel gambo, e mi gira la testa solo a
guardarlo!"
"Non devi adirarti" gli disse mamma lumaca "si arrampica con
prudenza, avremo grandi soddisfazioni da lui! e poi noi vecchi non
abbiamo altro per cui vivere. Piuttosto hai pensato che dobbiamo
trovargli una moglie? Non credi che da qualche parte del bosco di
farfaraccio ci sia qualcuno della nostra specie?"
"Credo che ci siano ancora lumache nere" replicò il padre "lumaconi
neri senza guscio; ma sono così volgari e pieni di arie! Possiamo dare
l'incarico alle formiche, che corrono avanti e indietro come se
avessero qualcosa da fare: conoscono certo una moglie che sia adatta al
nostro lumachino."
"Ne conosciamo una bellissima" risposero le formiche "ma forse non è
possibile, perché è una regina!"
"Non importa!" esclamarono i vecchi. "Ha la casa?"
"Ha un castello!" risposero le formiche. "Il più bel formicaio con
ben settecento corridoi!"
"Grazie tante!" replicò mamma lumaca. "Nostro figlio non deve finire
in un formicaio. Se non ne conoscete altre, daremo l'incarico ai
moscerini bianchi, che volano qui intorno sia con la pioggia che col
sole e conoscono il bosco di farfaraccio a occhi chiusi."
"Abbiamo una sposa per lui!" dichiararono i moscerini. "A un
centinaio di passi d'uomo da qua si trova, su un cespuglio di uvaspina,
una lumachina con la casa; è tutta sola e in età da marito. Sono solo
cento passi!"
"Fatela venire" esclamarono i vecchi. "Lui possiede un bosco di
farfaraccio, lei solo un cespuglio."
E così andarono a prendere la signorina lumaca. Ci vollero otto giorni
prima che arrivasse, ma il bello stava proprio in questo, perché così si
potè vedere che era della razza giusta.
Quindi furono celebrate le nozze. Sei lucciole illuminarono più che
poterono, per il resto tutto si svolse con tranquillità, perché la
vecchia coppia di lumache non sopportava il chiasso e la confusione.
Mamma lumaca fece un bel discorso, il babbo invece non ci riuscì, perché
era troppo commosso, poi diedero loro in eredità l'intero bosco di
farfaraccio e ripeterono quello che avevano sempre detto: che il bosco
era il migliore del mondo, che se fossero vissuti onestamente e si
fossero moltiplicati, loro stessi e i loro figli sarebbero un giorno
arrivati al castello e lì sarebbero stati cucinati fino a diventare neri
e messi sul vassoio d'argento.
Dopo il discorso i due vecchi si ritirarono nelle loro case e non
uscirono più. La giovane coppia di lumache regnò nel bosco, e ebbe molti
eredi; ma non venne mai cucinata e non fu mai posta sul vassoio
d'argento. Per questo conclusero che il castello era andato in rovina e
che la stirpe umana si era estinta. Nessuno li contraddisse: poteva
benissimo essere vero. La pioggia batteva sulle foglie di farfaraccio
soltanto per rallegrarli col suo tam tam, e il sole splendeva soltanto
per illuminare il loro bosco. E così furono molto felici e l'intera
famiglia fu felice: questo è tutto.
