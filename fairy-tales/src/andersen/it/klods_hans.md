# author: Hans Christian Andersen
# source: tbc
# url: https://www.andersenstories.com/it//andersen_fiabe/gianbabbeo
# note: copyright of translation tbc

## Gianbabbeo 

In campagna c'era una fattoria dove abitava un fattore con due figli,
con tanto cervello che anche la metà sarebbe bastata. Volevano chiedere
in sposa la figlia del re e avrebbero osato farlo perché lei aveva fatto
sapere che avrebbe sposato chi sapeva tenere meglio una conversazione.
I due si prepararono per una settimana, il periodo più lungo concesso,
ma per loro sufficiente perché avevano già un certa cultura il che tornò
loro utile. Uno conosceva tutto il vocabolario latino e le ultime tre
annate del giornale del paese che sapeva recitare da capo a fondo e
viceversa, l'altro si era studiato tutti i regolamenti delle
corporazioni d'arti e mestieri e aveva imparato tutto quello che deve
sapere il decano di una corporazione, così pensava di potersi
pronunciare sui problemi dello stato, e inoltre imparò anche a ricamare
le bretelle, dato che era di gusti raffinati e molto abile.
"Io otterrò la figlia del re!" dicevano entrambi. Il padre dette a
ognuno un bellissimo cavallo; l'esperto di vocabolario e di giornali lo
ebbe nero come il carbone, quello che era saggio come un vecchio decano
e che sapeva ricamare, bianco come il latte. Poi si unsero gli angoli
della bocca con olio di fegato di merluzzo, in modo che scorressero
meglio. Tutti i servitori erano andati in cortile per vederli montare a
cavallo; in quel mentre sopraggiunse il terzo fratello; infatti erano in
tre, ma il terzo nessuno lo teneva in considerazione perché non aveva la
stessa cultura degli altri due e difatti lo chiamavano Gianbabbeo.
"Dove state andando vestiti così a festa?" chiese.
"A corte per conquistare con la conversazione la figlia del re. Non hai
sentito quello che il banditore ha annunciato in tutto il paese?" e
glielo raccontarono.
"Accidenti! Allora vengo anch'io!" esclamò Gianbabbeo, ma i fratelli
risero di lui e se ne partirono.
"Padre, dammi un cavallo!" gridò Gianbabbeo. "Mi è venuta una gran
voglia di sposarmi. Se mi vuole, bene, e se non mi vuole, la voglio
io."
"Quante storie!" disse il padre. "Non ti darò nessun cavallo. Tu non
sei in grado di conversare; i tuoi fratelli sì che sono in gamba!"
"Se non posso avere un cavallo" concluse Gianbabbeo "mi prenderò il
caprone, quello è mio e mi potrà certo portare." E così montò sul
caprone, lo spronò con i calcagni nei fianchi, e via di corsa per la
strada maestra. Oh, come cavalcava!
"Arrivo!" gridava, e si mise a cantare a squarciagola.
I fratelli cavalcavano avanti a lui in silenzio; non dicevano una parola
perché dovevano pensare a tutte le belle trovate che avrebbero avuto,
per poter conversare con arguzia.
"Ehi, là!" gridò Gianbabbeo "arrivo anch'io! Guardate cosa ho
trovato per strada!" e mostrò loro una cornacchia morta.
"Babbeo!" risposero i due "cosa vuoi farne?"
"Voglio donarla alla figlia del re!"
"Fai pure" dissero ridendo e ripresero a cavalcare.
"Ehi, voi, arrivo! Guardate cos'ho trovato adesso, non è una cosa che
si trova tutti i giorni sulla strada maestra!..."
I fratelli si voltarono di nuovo per vedere che cos'era. "Babbeo!"
dissero "è un vecchio zoccolo di legno a cui manca la punta! Anche
questo è per la figlia del re?"
"Certo!" rispose Gianbabbeo; i fratelli risero e cavalcarono via
distanziandolo di un bel po'.
"Ehi, eccomi qui!" gridò Gianbabbeo. "Oh, oh! va sempre meglio! Ehi,
è una vera meraviglia!"
"Cos'hai trovato adesso?" chiesero i fratelli.
"Oh, una cosa incredibile!" disse Gianbabbeo "chissà come sarà
contenta la figlia del re!"
"Ma" esclamarono i fratelli "è fango appena preso dal fosso!"
"Proprio così" rispose Gianbabbeo "e della migliore qualità, non si
riesce neppure a tenerlo!" e si riempì la tasca.
I fratelli cavalcarono via, spronando il più possibile i cavalli, e
giunsero un'ora prima di lui alla porta della città dove ricevettero un
numero d'ordine, come tutti gli altri aspiranti man mano che
arrivavano. Poi venivano messi in fila, sei alla volta, e stavano così
stretti da non poter muovere le braccia; ma era meglio così perché
altrimenti si sarebbero rotti le costole a gomitate soltanto perché uno
si trovava davanti all'altro.
Tutti gli altri abitanti del paese si erano riuniti intorno al castello
e si arrampicarono fino alle finestre per vedere la figlia del re
accogliere gli aspiranti: appena uno si trovava nella sala, restava
senza parole.
"Non vale niente!" diceva la figlia del re. "Via!"
Entrò il primo dei fratelli, quello che sapeva il vocabolario, ma lo
aveva dimenticato stando in fila; inoltre il pavimento scricchiolava e
il soffitto era tutto uno specchio, così lui si vedeva a testa in giù; e
poi a ogni finestra si trovavano tre scrivani e un caposcrivano, che
scrivevano tutto quello che veniva detto affinché venisse subito
pubblicato sul giornale e venduto all'angolo per due soldi. Era
terribile; e inoltre la stufa era così calda che il tubo era diventato
tutto rosso.
"Fa così caldo qui dentro!" disse il pretendente.
"E perché mio padre deve arrostire i galletti oggi" rispose la figlia
del re.
"Ah!" e si fermò; non si aspettava una simile conversazione e non
seppe più che cosa dire, dato che voleva dire qualcosa di spiritoso.
"Ah!"
"Non vale niente!" concluse la figlia del re. "Via!" e così quello
dovette andarsene. Entrò poi suo fratello.
"Qui fa un caldo terribile!" disse.
"Sì, arrostiamo i galletti, oggi" rispose la figlia del re.
"Come? Cosa?" disse lui, e tutti gli scrivani registrarono: come?
cosa?
"Non va bene!" esclamò la figlia del re. "Via!"
Poi entrò Gianbabbeo, ancora sul suo caprone. "Qui c'è un caldo da
bruciare!" disse.
"E perché arrostiscono galletti!" spiegò la figlia del re.
"Benissimo!" esclamò Gianbabbeo "Possono arrostire anche la mia
cornacchia?"
"Certo che possono" rispose la figlia del re "ma lei ha qualcosa in
cui metterla? Noi non abbiamo né pentole, né padelle."
"Ce l'ho!" disse Gianbabbeo. "Ecco qui una padella, col manico di
stagno!" e tirò fuori il vecchio zoccolo e ci mise dentro la
cornacchia.
"È un pranzo completo!" commentò la figlia del re. "Ma dove troveremo
il sugo?"
"Ce l'ho in tasca" disse Gianbabbeo "ne ho tanto da poterne buttar
via!" e intanto versò un po' di fango dalla tasca.
"Mi piaci!" esclamò la figlia del re. "Tu sì che sai rispondere. E
sai anche parlare, quindi ti voglio come marito. Ma sai che ogni parola
che diciamo e che abbiamo detto viene trascritta e uscirà sul giornale
di domani? A ogni finestra siedono tre scrivani e un vecchio
caposcrivano, e questo è il peggiore di tutti, perché non capisce
niente!" Disse così per fargli paura. Tutti gli scrivani risero e
macchiarono di inchiostro il pavimento.
"Ah, dunque sono loro i padroni!" esclamò Gianbabbeo. "Allora devo
dare la parte migliore al capo!" e rovesciò la tasca e gli gettò del
fango proprio in faccia.
"Ben fatto!" disse la figlia del re. "Io non ne sarei mai stata
capace, ma imparerò presto!"
E così Gianbabbeo divenne re, ebbe una sposa e una corona e sedette sul
trono. L'abbiamo appena saputo dal giornale del caposcrivano ma di
quello è meglio non fidarsi.
