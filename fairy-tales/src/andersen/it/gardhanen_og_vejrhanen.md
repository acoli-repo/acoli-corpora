# author: Hans Christian Andersen
# source: tbc
# url: https://www.andersenstories.com/it//andersen_fiabe/il_gallo_del_tetto_e_il_gallo_del_pollaio
# note: copyright of translation tbc

## Il gallo del tetto e il gallo del pollaio 

C'erano due galli, uno nel pollaio e uno sul tetto, entrambi molto
superbi; ma chi realizzò di più nella vita? Dicci la tua opinione, noi
manterremo comunque la nostra.
Il pollaio era separato tramite una staccionata da un altro cortile, e
là si trovava il letamaio dove cresceva un grande cetriolo che era
convinto di essere una pianta di serra.
"Così si nasce!" diceva dentro di sé "non tutti possono nascere
cetrioli, ci devono anche essere altre specie viventi! Galline, anatre e
tutti gli animali del cortile vicino sono pure creature, il gallo del
pollaio, che io vedo sulla staccionata, ha naturalmente tutta un'altra
importanza del gallo del tetto, che è messo così in alto e che non può
neppure cigolare, tanto meno cantare! Quello non ha né galline né
pulcini, pensa solo a se stesso e suda fino a diventare verderame! No,
il gallo del pollaio, quello sì che è un gallo! Se lo vedi camminare,
danza. Se lo senti cantare, quella è musica. Quando arriva lui si
capisce cosa vuol dire essere un trombettiere. Se lui entrasse qui e mi
divorasse tutte le foglie e persino il gambo, se io entrassi nel suo
corpo, questa sarebbe una morte beata!" disse il cetriolo.
Di notte ci fu un temporale terribile. Le galline, i pulcini e anche il
gallo cercarono rifugio. La staccionata tra i due cortili fu travolta
dal vento con gran fracasso, caddero tegole dal tetto ma il gallo del
tetto rimase là fìsso, non si girava neppure, non poteva, e anche se era
giovane e appena fuso era molto previdente e prudente. Era nato vecchio,
non assomigliava affatto agli uccelli che volano nel cielo, ai passeri e
alle rondini che lui anzi disprezzava. "Uccelli pigolanti, piccolissimi
e ordinari!" Le colombe erano grosse, lucide e splendenti come la
madreperla, sembravano una specie di galli del tetto, ma secondo lui
erano grasse e stupide e tutti i loro pensieri erano rivolti a trovare
qualcosa da mangiare, e poi erano noiose in compagnia. Gli uccelli
migratori gli avevano fatto visita, raccontandogli dei paesi stranieri,
delle carovane dell'aria e di terribili storie di briganti con uccelli
da rapina; tutto questo gli sembrò nuovo e interessante la prima volta,
ma più tardi il gallo del tetto capì che si ripetevano, che era sempre
la stessa noiosissima storia! Erano noiosi e tutto era noioso, nessuno
era di compagnia, tutti erano stupidi.
"Il mondo non vale niente!" disse. "Sono tutte stupidaggini!" Il
gallo del tetto era ciò che si dice uno scettico, e questo avrebbe
certamente interessato il cetriolo, se l'avesse saputo. Ma quello
guardava soltanto al gallo del pollaio, che ora era entrato nel suo
cortile.
La staccionata era stata abbattuta dal vento, ma ora i lampi e i tuoni
erano passati.
"Che cosa ne dite di quel canto di gallo?" chiese il gallo del pollaio
alle galline e ai pulcini. "Era rozzo, mancava di eleganza!"
Le galline e i pulcini si inoltrarono sul letamaio, il gallo li seguì
con passo da cavaliere.
"Ortaggio!" disse al cetriolo, e in quella parola il cetriolo sentì
tutta la straordinaria cultura del gallo e dimenticò che lo stava
beccando e divorando.
"Morte beata!" pensò.
Poi giunsero le galline e i pulcini, e quando uno correva, correvano
anche gli altri, poi chiocciavano e pigolavano e guardavano il gallo e
erano orgogliosi di lui, perché apparteneva alla loro razza.
"Chicchirichì!" cantò lui. "I pulcini si trasformano subito in grandi
galline, quando canto nel grande pollaio del mondo."
Le galline e i pulcini chiocciavano e pigolavano dietro di lui.
Il gallo annunciò una grande novità.
"Un gallo può deporre un uovo. E sapete cosa c'è in quell'uovo? C'è
un basilisco: nessuno può sopportarne la vista. Gli uomini già lo sanno
e ora lo sapete anche voi, sapete che cosa abita in me. Sapete che io
sono il gallo di tutti i pollai!"
Il gallo del pollaio sbatté le ali, alzò la cresta e cantò di nuovo; e
tutte le galline e i pulcini rabbrividirono, ma erano anche
terribilmente orgogliosi del fatto che uno di loro fosse il gallo di
tutti i pollai! Pigolarono e chiocciarono così che anche il gallo del
tetto dovesse sentire, e difatti sentì, ma non fece nulla.
"Sono tutte sciocchezze!" disse tra sé il gallo del tetto. "Il gallo
del pollaio non può deporre le uova, e io non ho voglia di farlo. Se
volessi, potrei fare un uovo di aria! Ma il mondo non è degno di un uovo
d'aria! Sono tutte sciocchezze! Adesso non ho più nemmeno voglia di
stare qua!"
E difatti si ruppe, ma non uccise il gallo del pollaio, "sebbene avesse
tentato di farlo" commentarono le galline, e cosa dice la morale?
"È molto meglio cantare, che essere scettici e spezzarsi."
