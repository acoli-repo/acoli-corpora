# author: Hans Christian Andersen
# source: tbc
# url: https://www.andersenstories.com/it//andersen_fiabe/le_cicogne
# note: copyright of translation tbc

## Le cicogne 

Sull'ultima casa di un villaggio si trovava un nido di cicogne. Mamma
cicogna se ne stava nel nido con i suoi quattro cicognini, i quali si
affacciavano con i loro piccoli becchi neri, che poi sarebbero diventati
rossi. Poco lontano dal nido, sempre sul tetto, stava, dritto e
immobile, papà cicogna, il quale aveva sollevato una zampa, per stare un
po' scomodo dato che stava di guardia. Sembrava scolpito nel legno,
tanto era immobile, "È molto elegante che mia moglie abbia una
sentinella vicino al nido!" pensava "e non possono sapere che sono suo
marito, credono sul serio che sia stato ingaggiato per stare qui. Fa
proprio una bella impressione!" e intanto continuava a stare lì su una
zampa sola.
Per la strada giocava un gruppo di ragazzi, vedendo le cicogne, uno dei
più spavaldi intonò la vecchia canzone delle cicogne, ma la cantavano
con queste parole, come la ricordava papà cicogna:
Cicogna, cicogna ardita vola, vola a casa tua tua moglie sta nel nido
con i quattro cicognini, il primo verrà impiccato il secondo verrà
infilzato il terzo verrà bruciato il quarto scorticato!
"Senti cosa cantano i ragazzi?" esclamarono i giovani cicognini
"dicono che saremo impiccati e bruciati!"
"Non dovete preoccuparvi!" li tranquillizzò mamma cicogna "non
ascoltateli e non succederà niente."
Ma i ragazzi continuavano a cantare, e indicavano con le dita le
cicogne, solo un ragazzo di nome Peter disse che era male prendere in
giro gli animali, e non volle cantare con gli altri. Mamma cicogna
consolava intanto i cicognini. "Non preoccupatevene!" ripeteva
"guardate come sta tranquillo vostro padre, e su una zampa sola!"
"Abbiamo tanta paura!" dicevano i giovani cicognini, nascondendo la
testa in fondo al nido.
Il giorno dopo i ragazzi si radunarono di nuovo per giocare e, vedendo
le cicogne, ricominciarono con la loro canzone:
Il primo verrà impiccato, il secondo verrà bruciato!...
"Verremo davvero impiccati e bruciati?" domandarono i cicognini.
"Certo che no!" li rassicurò la madre "dovete imparare a volare, e ve
lo insegnerò io. Poi andremo nel prato e faremo visita alle rane che si
inchineranno davanti a noi, dicendo "era era," e noi le mangeremo.
Sarà proprio un divertimento!"
"E poi?" chiesero i cicognini.
"Poi si raduneranno tutte le cicogne che sono in questo paese, e
cominceremo le manovre autunnali; in quel momento bisogna saper volare
bene: è molto importante, perché il generale infilzerà con il becco
coloro che non sanno volare quindi cercate di imparare, quando inizi
eranno gli esercizi."
"Allora verremo infilzati, come affermano i ragazzi, e sentite ora lo
dicono di nuovo!"
"Ascoltate me e non loro!" disse loro mamma cicogna. "Dopo le grandi
manovre voleremo verso i paesi caldi - sì molto lontano da qui, oltre le
montagne e i boschi. Voleremo fino in Egitto, dove si trovano case
triangolari in pietra, che finiscono a punta oltre le nubi: si chiamano
piramidi e sono più antiche di quanto una cicogna possa immaginare. C'è
un fiume che straripa, così il paese è pieno di paludi. Noi andremo alle
paludi a mangiare le rane."
"Oh!" esclamarono i cicognini.
"Sì, è proprio bello! non si fa altro che mangiare tutto il giorno, e
mentre noi là stiamo così bene, in questo paese non rimarrà una sola
foglia sugli alberi, qui sarà così freddo che le nuvole geleranno e si
romperanno facendo cadere piccoli pezzetti bianchi." Naturalmente
intendeva la neve, ma non sapeva spiegarsi più chiaramente.
"Anche i ragazzi cattivi si romperanno per il freddo?" domandarono i
cicognini.
"No, non si romperanno per il freddo, ma ci andranno vicino. E dovranno
restare chiusi a ammuffire in una stanza buia. Voi intanto volerete in
un paese straniero, dove ci sono fiori e dove splende il sole."
Ormai era passato del tempo e i cicognini erano cresciuti e riuscivano a
stare in piedi nel nido per guardarsi intorno, e papà cicogna arrivava
ogni giorno con belle rane, piccoli serpentelli e tutte le altre buone
cose che piacevano alle cicogne e che lui riusciva a trovare.
Com'era divertente vedere le acrobazie che faceva per loro. Metteva la
testa sulla coda e col becco faceva il verso della raganella, e poi
raccontava loro storie che parlavano della palude.
"Bene, ora dovete imparare a volare" disse un giorno mamma cicogna, e
i quattro cicognini dovettero salire sul tetto; oh, come traballavano
sulle zampe e come cercavano di tenersi in equilibrio con le ali! e
comunque erano sempre sul punto di cadere giù.
"Guardate come faccio io" disse la madre "dovete tenere la testa in
questo modo, e le zampe in quest'altro! un-due! un-due! è questo che vi
aiuterà nella vita!" e così volò per un pochino, e i cicognini fecero
un saltino molto goffo e bum! si trovarono per terra, perché il sedere
era troppo pesante.
"Io non voglio volare" disse un cicognino e si rifugiò nel nido "non
mi importa di andare nei paesi caldi!"
"Allora resterai qui e morirai di freddo quando verrà l'inverno! Vuoi
che vengano i ragazzi a impiccarti, o bruciarti o infilzarti? Ora te li
chiamo!"
"No, no!" gridò il cicognino, e saltò di nuovo sul tetto vicino agli
altri, il terzo giorno sapevano già volare un pochino e così credettero
di potersi già librare nell'aria, ma quando ci provarono, bum! caddero,
e dovettero ricominciare a muovere le ali. In quel mentre giunsero i
ragazzi della strada e cantarono la loro canzone:
Cicogna, cicogna ardita....
"Possiamo volare giù e cavar loro gli occhi?" chiesero i cicognini.
"No, lasciate perdere!" rispose la madre. "State a sentire me
piuttosto. È molto più importante! un -due - tre! adesso voliamo a
destra, un - due - tre!, ora voliamo a sinistra, intorno al comignolo.
Molto bene! L'ultimo colpo di ali era giusto e ben fatto, quindi domani
potrete venire con me alla palude. Ci saranno altre famiglie di cicogne,
molto perbene, con i loro figli: dimostratemi di essere i più educati; e
tenete la testa alta, perché sta bene e accresce la nostra
considerazione."
"Ma non dobbiamo vendicarci di quei ragazzacci?" chiesero i
cicognini.
"Lasciate che gridino quello che vogliono. Voi volerete verso le nubi e
sarete nel paese delle piramidi quando loro avranno freddo e non ci sarà
più una foglia verde o una sola mela!"
"Ma noi vogliamo vendicarci!" si dicevano sottovoce i cicognini, e
intanto si esercitavano di nuovo.
Tra tutti quei ragazzacci di strada il più dispettoso era proprio quello
che aveva cominciato a cantare, e era molto piccolo, non aveva più di
sei anni; ma i cicognini credettero che avesse più di cento anni, dato
che era molto più alto dei loro genitori; che cosa ne sapevano loro di
quanti anni potessero avere i bambini e gli adulti? La loro vendetta
doveva colpire quell'unico ragazzo, perché lui aveva cominciato e non
la smetteva mai. I cicognini erano molto irritati, e diventando grandi
sopportavano sempre più malvolentieri; alla fine la madre dovette
promettere che si sarebbero vendicati, ma voleva aspettare l'ultimo
giorno trascorso in quel paese.
"Dobbiamo prima vedere come ve la cavate alle manovre, se sbaglierete e
il generale vi infilzerà il becco nel petto, allora i ragazzi in un
certo senso avrebbero ragione. Staremo a vedere!"
"Vedrai" le dissero i cicognini, e fecero del loro meglio; si
esercitarono ogni giorno e impararono a volare con tale facilità e
grazia che era un piacere guardarli.
Venne l'autunno: tutte le cicogne cominciarono a radunarsi per volare
verso i paesi caldi, quando da noi c'è l'inverno. Che manovre!
Dovevano volare sui boschi e sui villaggi, solo per mostrare le loro
capacità, perché era un gran viaggio quello che si accingevano a
compiere. I cicognini volarono con una tale grazia che ottennero
"ottimo con rane e serpenti." Era il voto più alto e le rane e i
serpenti si potevano mangiare, e così fecero i cicognini.
"Adesso possiamo vendicarci!" dissero.
"Certo!" rispose la madre. "Ho pensato una giusta vendetta! Io so
dov'è lo stagno in cui si trovano tutti i bambini piccoli in attesa che
le cicogne li portino dai loro genitori. Questi cari neonati dormono e
sognano cose bellissime che non sogneranno mai più. Tutti i genitori
desiderano quei bei bambini e tutti i bambini desiderano un fratellino o
una sorellina. Ora noi andremo allo stagno e porteremo un bambino a ogni
ragazzo che non ha cantato quella cattiva canzone e non si è burlato
delle cicogne, mentre quanti l'hanno fatto non avranno niente."
"Ma che cosa faremo a quel ragazzo cattivo e antipatico che per primo
ha cominciato a cantare?" gridavano i cicognini.
"Nello stagno si trova anche un bambino morto, morto perché ha sognato
troppo; lo porteremo a quel ragazzo, così piangerà, perché gli abbiamo
portato un fratellino morto; invece a quel bravo ragazzo che aveva
detto: " È male prendersi gioco degli animali!," non l'avete
dimenticato, vero?, ebbene, a lui, porteremo sia un fratellino che una
sorellina e dato che quel ragazzo si chiama Peter, anche voi tutti vi
chiamerete Peter!"
E le cose andarono proprio così, e tutte le cicogne si chiamarono Peter,
e così si chiamano ancor oggi.
