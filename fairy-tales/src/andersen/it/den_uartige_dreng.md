# author: Hans Christian Andersen
# source: tbc
# url: https://www.andersenstories.com/it//andersen_fiabe/il_bambino_cattivo
# note: copyright of translation tbc

## Il bambino cattivo 

C'era una volta un vecchio poeta, proprio un buon vecchio poeta. Una
sera che era in casa, venne un tempo bruttissimo, la pioggia scendeva a
scroscio, ma il vecchio poeta stava bene al caldo vicino alla stufa,
dove la legna bruciava e le mele cuocevano.

"Saranno proprio fradici quei poveretti che si trovano fuori adesso!"
disse, perché era proprio un buon poeta.

"Oh, apritemi! Sto congelando e sono bagnato fradicio!" gridò un
bambinetto che si trovava fuori. Piangeva e bussava alla porta, mentre
la pioggia continuava a cadere e il vento soffiava contro le finestre.

"Poverino!" esclamò il vecchio poeta, e aprì la porta. Vide un
bambino, completamente nudo, con l'acqua che scorreva lungo i capelli
biondi, tremante per il freddo; se non fosse entrato, sarebbe
sicuramente morto, con quel tempaccio.

"Poverino!" disse il vecchio poeta e lo prese per mano. "Vieni qui da
me, che ti scaldo. Adesso ti darò del vino e una mela, perché sei un bel
bambino."

E lo era veramente. Gli occhi sembravano due stelle lucenti, e i lunghi
capelli dorati, pure grondanti d'acqua, erano tutti bene arricciati.
Sembrava un angelo, ma era pallido per il freddo e tremava con tutto il
corpo. In mano teneva un bell'arco, ma si era rovinato per l'acqua, e
i colori delle frecce erano tutti mescolati per la grande umidità.

Il vecchio poeta sedette vicino alla stufa, si prese il ragazzino in
grembo, gli strizzò l'acqua dai capelli, gli scaldò le manine nelle sue
e fece bollire del vino per lui; così il piccolo si riebbe, le guance
ripresero colore, e lui saltò sul pavimento e si mise a ballare intorno
al vecchio poeta.

"Sei proprio un bambino allegro!" esclamò il vecchio poeta. "Come ti
chiami?"

"Mi chiamo AMORE!" gli rispose. "Non mi conosci? E questo è il mio
arco. Io so tirare con l'arco, so tirare davvero! Guarda, adesso torna
il bel tempo; la luna splende."

"Ma il tuo arco è rovinato" disse il vecchio poeta.

"Che peccato" rispose il bambino, lo prese in mano e lo guardò. "Oh,
adesso si è asciugato, e non ha subito danni. La corda è ancora ben
tesa! Adesso lo provo" e così tese l'arco, vi mise una freccia, mirò e
colpì quel buon vecchio poeta proprio al cuore. "Hai visto che il mio
arco non s'è rovinato!" esclamò, e ridendo forte se ne andò.

Che bambino cattivo! colpire così il vecchio poeta che lo aveva ospitato
nella sua casetta calda, che era stato tanto buono con lui, che gli
aveva dato del buon vino e la mela più bella.

Il buon poeta era steso sul pavimento e piangeva, era stato proprio
colpito al cuore e diceva: "Ah, che ragazzo cattivo è Amore! Devo
raccontarlo a tutti i bambini buoni, affinché stiano attenti e non
giochino mai con lui, perché può far loro del male!".

Tutti i bambini buoni, maschi e femmine, a cui egli raccontò
l'accaduto, stavano in guardia dal crudele Amore, ma lui li ingannava
ugualmente, perché era così abile! Quando gli studenti uscivano dalle
lezioni, si affiancava a loro, con un libro sotto il braccio e un
vestito nero. Non potevano certo riconoscerlo e così lo prendevano
sottobraccio e credevano fosse uno studente come loro, ma a quel punto
lui gli scoccava una freccia nel petto. Quando le ragazze se ne andavano
via dal prete, o quando erano in chiesa, le seguiva sempre. Sì, era
sempre con la gente! A teatro si metteva nel lampadario e ardeva come
una lampada, così tutti credevano che fosse una lampadina, ma poi
s'accorgevano di qualcos'altro.

Correva nel giardino reale e sui bastioni. Sì, una volta ha colpito tuo
padre e tua madre al cuore! Prova a chiederglielo, e senti cosa ti
diranno. Già, è proprio un ragazzo cattivo, questo Amore, non dovresti
mai avere a che fare con lui. Va dietro alla gente. Pensa che una volta
ha anche scoccato una freccia alla vecchia nonna; è passato tanto tempo
ormai, ma lei non lo dimenticherà. Ah, cattivo Amore! Ma ora lo conosci;
sai quanto sia cattivo quel bambino.
