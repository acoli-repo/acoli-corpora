# author: Hans Christian Andersen
# source: tbc
# url: https://www.andersenstories.com/it//andersen_fiabe/non_era_buona_a_nulla
# note: copyright of translation tbc

## Non era buona a nulla 

Il giudice stava affacciato alla finestra, con i polsini inamidati, una
spilla sullo sparato della camicia e tutto ben rasato; si era rasato lui
stesso e in realtà si era fatto un tagliettino, ma lo aveva già coperto
con un pezzetto di giornale.
"Senti, ragazzo!" chiamò.
Il ragazzo non era altri che il figlio della lavandaia, che stava
passando di lì. Rispettosamente, si tolse il berretto, che si poteva
piegare e era fatto apposta per essere messo in tasca. In quei vestiti
miseri, ma puliti e rattoppati con cura, ai piedi pesanti zoccoli di
legno, il ragazzo se ne rimaneva rispettosamente fermo come si fosse
trovato davanti al re in persona.
"Sei un bravo ragazzo!" disse il giudice "e sei un ragazzo educato.
Tua madre sta sciacquando i panni giù al ruscello, vero? e tu stai
andando là a portarle quello che hai in tasca. Brutta storia, questa di
tua madre! Quanto ne hai?"
"Mezzo quarto" disse il ragazzo spaventato, con una vocina debole.
"E stamattina ha avuto lo stesso?" continuò l'uomo.
"No, era ieri" rispose il ragazzo.
"Due mezzi quarti fanno un quarto! Non è buona a nulla: fa proprio pena
questa gente! Di' a tua madre che dovrebbe vergognarsi, e non diventare
anche tu un ubriacone; ma tanto lo diventerai di sicuro! povero ragazzo,
vai adesso!"
E il ragazzo se ne andò; teneva il berretto in mano e il vento gli
soffiava tra i capelli biondi che si sollevavano a ciuffi. Girò in una
strada, entrò in un vicolo fino a che arrivò al ruscello; lì la madre
era nell'acqua vicino a un cavalletto e batteva la pesante biancheria
con una mazza. C'era una forte corrente nel ruscello, perché le chiuse
del mulino erano aperte; il lenzuolo veniva trascinato dalla corrente e
stava per ribaltare il cavalletto: la lavandaia doveva trattenerlo con
forza.
"Non ce la faccio quasi più!" disse "per fortuna sei arrivato. Ho
proprio bisogno di recuperare un po' le forze. Fa freddo nell'acqua, e
sono già sei ore che sto qua. Mi hai portato qualcosa?"
Il ragazzo tirò fuori la bottiglia che la madre si portò alla bocca,
bevendone un sorso.
"Ah, come va giù bene, e come riscalda! È come mangiare del cibo caldo,
ma non è così caro! bevi anche tu, ragazzo mio! Sei così pallido, stai
gelando con quei vestiti leggeri! E poi è già autunno. Uh, l'acqua è
gelida! Speriamo di non ammalarmi! No, non c'è pericolo. Dammi un altro
sorso e bevine anche tu ma solo un goccio, non ti devi abituare a bere,
povero ragazzo mio!"
Salì sul ponte dove si trovava il ragazzo e raggiunse la riva; l'acqua
colava dalla stuoia che aveva intorno alla vita e gocciolava dalla
gonna.
"Sgobbo talmente che quasi mi esce il sangue dalle unghie, ma non mi
importa, purché riesca a fare di te un bravo ragazzo, figlio mio!"
In quel momento arrivò una donna più anziana, scarna e poveramente
vestita, zoppa da una gamba e con un grosso ricciolo fìnto che le
scendeva su un occhio guercio, per nasconderlo, rendendo in realtà il
difetto più appariscente, i vicini la chiamavano "la zoppa col
ricciolo."
"Poveretta! Come ti affatichi nell'acqua gelida! Hai certo bisogno di
qualcosa per riscaldarti, e pensare che la gente ti critica perché bevi
un goccio!" e subito il discorso tenuto dal giudice al ragazzo venne
riferito alla lavandaia, perché la vecchia lo aveva sentito e si era
arrabbiata a sentir parlare in quel modo a un ragazzo di sua madre per
quel poco che beveva; quando poi il giudice organizzava pranzi con vino
a volontà. "Vini pregiati e vini forti, e quasi tutti bevono più del
necessario! Ma per loro quello non vuol dire bere! Loro vengono
rispettati, tu invece non sei buona a nulla!"
"Ti ha parlato così, figlio mio?" chiese la lavandaia, le labbra
tremanti. "Tua madre non è buona a nulla! Forse ha ragione ma non
dovrebbe dirlo al ragazzo. Certo che ricevo molti dolori da quella
casa!"
"Già, hai servito da loro quando i genitori del giudice ancora
vivevano! Quanti anni sono passati! E hai dovuto ingoiarne di bocconi
amari da allora, puoi ben avere sete!" disse ridendo la vecchia. "Oggi
c'è un pranzo importante dal giudice, doveva venire annullato ma ormai
è troppo tardi e poi il cibo è già pronto. L'ho saputo dal servo. Meno
di un'ora fa è arrivata una lettera che annunciava che il fratello più
giovane è morto a Copenaghen."
"Morto!" gridò la lavandaia, impallidendo.
"Come!" esclamò la donna "te la prendi tanto? Certo lo conoscevi dal
tempo in cui prestavi servizio in casa."
"È morto! era l'uomo migliore del mondo, il più buono! Il Signore non
ne ha tanti come lui!" e le lacrime le scorrevano sulle guance. "Oh
Dio! mi gira la testa! Forse perché ho finito la bottiglia. Non lo
sopporto più! Sto così male!" e si appoggiò al cavalletto.
"Signore! stai proprio male!" disse la donna. "Cerca di riprenderti!
No, stai proprio male. E meglio che ti porti a casa."
"E la biancheria?"
"Me ne occupo io. Prendimi sottobraccio. Il ragazzo può restare qui a
controllare finché non tornerò a lavare il resto: non è molto."
La lavandaia non si reggeva in piedi.
"Sono stata troppo tempo nell'acqua gelata. Da stamattina non ho
bevuto né mangiato. Mi sento la febbre in corpo! Oh, Signore Gesù,
aiutami ad arrivare a casa! povero figlio mio!" e piangeva.
Il ragazzo si mise a piangere anche lui e sedette in riva a ruscello
vicino alla biancheria bagnata. Le due donne si avviarono lentamente, la
lavandaia vacillava, camminarono lungo il vicolo, poi per la strada
proprio davanti alla casa del giudice, e la donna cadde a terra. La
gente le si affollò attorno.
La vecchietta entrò in casa a cercare aiuto. Il giudice si affacciò alla
finestra con i suoi ospiti.
"È la lavandaia!" esclamò "ha bevuto troppo. È una buona a nulla! È
un peccato per il suo bel figliolo, voglio molto bene a quel ragazzo, ma
la madre non è buona a nulla."
La donna rinvenne e venne portata nella sua misera casa, e messa a
letto. La vecchia amica andò a scaldare una scodella di birra con burro
e zucchero, che secondo lei era la medicina migliore. Poi tornò al
ruscello e sciacquò tutto molto male, ma con buona volontà, riportò la
biancheria a terra e la mise in una cassa. Verso sera tornò nella misera
casa della lavandaia. Aveva avuto dalla cuoca del giudice due patate
rosolate con lo zucchero e un bel pezzo di prosciutto grasso per la
malata, ma se lo mangiarono lei e il ragazzo; la malata si riprese
sentendone l'odore. "È così sostanzioso!" disse.
Il ragazzo andò a dormire nello stesso letto dove si trovava la madre,
ma il suo posto era di traverso dalla parte dei piedi, con una vecchia
coperta ricavata da strisce di stoffa azzurra e rossa cucite insieme.
La lavandaia stava un po' meglio; la birra calda le aveva ridato forza
e l'odore del buon cibo le aveva fatto bene.
"Grazie, amica mia!" disse alla vecchia. "Ti dirò tutto, quando il
ragazzo si sarà addormentato. Credo anzi che dorma già. Non ha una
espressione dolce e beata, con gli occhi chiusi? Non sa che vita fa sua
madre, che il Signore non glielo faccia mai provare! Io ero a servizio
nella casa del consigliere il padre del giudice, e un giorno tornò a
casa il più giovane dei loro figli, studente all'università. A quel
tempo ero giovane e impetuosa, ma onesta, questo lo posso affermare
davanti a Dio" raccontò la lavandaia. "Lo studente era così allegro e
felice, aveva un carattere tanto buono e sincero. Non è certo esistito
un uomo migliore di lui sulla terra. Lui era il figlio del padrone e io
ero solo una cameriera, ma ci fidanzammo, restando puri e onesti. Un
bacio non è certo un peccato quando ci si vuol bene. Lo raccontò a sua
madre, che per lui era come il Dio in terra, così intelligente,
affettuosa e amabile. Poi lui ripartì, ma mi mise l'anello d'oro al
dito. Quando era ormai lontano, sua madre mi chiamò da lei, seria, ma
con molta dolcezza, mi parlò, come avrebbe fatto il Signore; mi spiegò
la differenza che c'era tra me e lui. "Ora lui vede solo che sei
bella, ma la bellezza sfiorirà! Tu non sei istruita come lui, non
riuscirete a comprendervi sul piano spirituale e proprio qui sta il
male. Rispetto il povero" riprese "presso Dio avrà forse un posto
migliore di molti ricchi, ma sulla terra non si può seguire un binario
sbagliato quando si va avanti, altrimenti il carro si ribalta, e voi con
lui! So che un uomo onesto, un artigiano ti ha chiesto in sposa, è
Enrico il guantaio; è vedovo e non ha figli; e se la passa bene.
Pensaci!" Ogni parola pronunciata era come un coltello che mi
trafiggeva il cuore, ma quella donna aveva ragione e questo mi
ossessionava e mi opprimeva; le baciai la mano e piansi lacrime amare,
ma piansi ancora di più in camera mia quando mi buttai sul letto. La
notte che venne fu una brutta notte, il Signore sa che cosa ho sofferto.
La domenica andai all'altare del Signore, per far luce dentro di me. Fu
come un segno della Provvidenza: uscendo dalla chiesa incontrai Enrico
il guantaio. Allora non ebbi più dubbi, eravamo adatti l'uno all'altra
per ceto sociale e condizione, e lui era anche benestante, così andai
diretta da lui, gli presi la mano e gli chiesi: "Pensi ancora a
me?." - "Sì, per sempre!" rispose. "Vuoi una ragazza che ti stima e
ti rispetta, ma che non ti ama? L'amore potrà venire dopo." -
"Verrà!" replicò e così ci prendemmo per mano. Tornai dalla mia
padrona; quell'anello d'oro che suo figlio mi aveva dato, lo portavo
sul petto; non lo potevo certo mettere al dito di giorno, ma lo facevo
di notte, quand'ero a letto. Baciai l'anello finché mi sanguinò la
bocca e poi lo diedi alla mia padrona dicendo che la settimana dopo
sarebbe stato annunciato dal pastore il matrimonio tra me e il guantaio.
Lei mi abbracciò e mi baciò; non disse che non ero buona a nulla, ma
forse allora ero migliore, anche se non avevo ancora provato tante
tribolazioni. Così venne celebrato il matrimonio, il giorno della
Candelora - e il primo anno andò bene, avevamo un aiutante e un garzone
e tu ci servivi in casa."
"Oh, eri un'ottima padrona!" le disse la vecchia "non dimenticherò
mai quanto siete stati buoni, tu e tuo marito."
"Furono anni felici quelli. Figli non ne avevamo. E io non rividi mai
più lo studente. O meglio, lo vidi, ma lui non mi vide. Era venuto per
il funerale di sua madre. Lo vidi vicino alla tomba, era bianco come il
gesso e tristissimo, ma certo a causa di sua madre. Quando poi morì suo
padre, si trovava all'estero e non tornò a casa, e da allora non è più
tornato. So che non si è mai sposato, credo che sia diventato
procuratore. Di sicuro non si ricordava di me, e se anche mi avesse
rivista, non mi avrebbe certo riconosciuta, sono così brutta adesso.
Forse è stato un bene!"
Poi raccontò dei duri periodi di sofferenza, della sfortuna che li aveva
colpiti in continuazione. Possedevano cinquecento talleri e dato che
nella loro strada c'era una casa che costava duecento talleri e che
valeva la pena di demolire e ricostruire, la comprarono. Il muratore e
il falegname fecero un preventivo di milleventi talleri: Enrico il
guantaio aveva buon credito e ottenne un prestito da Copenaghen, ma la
nave che lo doveva portare naufragò e con essa anche i soldi!
"In quel tempo nacque il mio caro figliolo che ora dorme. Suo padre si
ammalò di una lunga e grave malattia, dopo nove mesi dovevo vestirlo e
svestirlo io. Andò sempre peggio per noi, facemmo debiti sempre più
grossi, tutta la nostra merce andò perduta e infine mio marito morì. Io
ho faticato molto, moltissimo per questo figlio; ho lavato scale,
biancheria fine e grossa, ma il Signore non vuole che le cose mi vadano
meglio, così un giorno si libererà di me e avrà cura del ragazzo."
Così dicendo, si addormentò.
Il mattino dopo si sentì guarita e abbastanza in forze per tornare a
lavare, così almeno credeva. Era appena entrata nell'acqua gelida
quando le vennero i brividi e si sentì debole. Annaspò disperatamente,
fece un passo per risalire e cadde in acqua. Aveva la testa sulla terra
asciutta, mentre i piedi stavano nel ruscello; gli zoccoli di legno che
aveva quand'era in acqua e che aveva riempito di paglia per tenersi
calda galleggiavano spinti dalla corrente. Venne trovata così dalla
vecchia Marietta che le stava portando un caffè.
Il giudice le aveva detto che la lavandaia doveva recarsi immediatamente
da lui, perché aveva qualcosa da dirle. Ma era troppo tardi. Venne
chiamato il barbiere per fare un salasso; la lavandaia era morta.
"È morta per il troppo bere!" commentò il giudice.
Alla lettera che annunciava la morte del fratello era stata allegata
copia del testamento: seicento talleri dovevano essere dati alla vedova
del guantaio, che una volta era stata a servizio dai genitori. Il denaro
poteva venir diviso, come meglio credevano, tra lei e il figlio.
"C'è stato certo qualcosa tra lei e mio fratello!" disse il giudice.
"Per fortuna che lei ormai se n'è andata, il ragazzo riceverà tutta la
somma e io lo metterò a lavorare da gente onesta, così diventerà un
bravo artigiano."
Il Signore benedisse quell'augurio.
Il giudice chiamò a sé il ragazzo, gli promise che avrebbe avuto cura di
lui e gli disse che era un bene che sua madre fosse morta, dato che non
era buona a nulla.
Fu portata al cimitero, al cimitero dei poveri. Marietta piantò una
pianta di rose sulla tomba e il ragazzo le stava vicino.
"La mia cara mamma!" esclamò tra le lacrime "è proprio vero: non era
buona a nulla!"
"Ti sbagli, era buona, invece" rispose la vecchia guardando verso il
cielo. "Lo so da tanto tempo e soprattutto dall'ultima notte. Te lo
dico io che era buona! e lo dice anche Nostro Signore che sta nel regno
dei cieli. Lascia che gli altri dicano: "Non era buona a nulla!.""
