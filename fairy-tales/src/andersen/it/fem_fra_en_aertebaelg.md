# author: Hans Christian Andersen
# source: tbc
# url: https://www.andersenstories.com/it//andersen_fiabe/cinque_in_un_baccello
# note: copyright of translation tbc

## Cinque in un baccello 

C'erano cinque piselli in un baccello, erano verdi e anche il baccello
era verde, così loro credevano che tutto il mondo fosse verde, e avevano
pienamente ragione! Il baccello cresceva, e anche i piselli crescevano,
così si assestarono secondo la conformazione della casa, mettendosi
tutti in fila. Fuori il sole splendeva e riscaldava il baccello; la
pioggia lo schiariva, c'era bel caldo e si stava bene, era chiaro di
giorno e buio di notte proprio come doveva essere, e i piselli
diventavano sempre più grossi e pensavano sempre di più: se ne stavano
sempre lì seduti, qualcosa dovevano pur farla!
"Dobbiamo restare qui per sempre?" si chiedevano "purché non
diventiamo duri a star seduti così a lungo! Mi sembra quasi che ci sia
qualcosa fuori di qui; ne ho la sensazione!"
E passarono diverse settimane; i piselli ingiallirono e anche il
baccello si fece giallo. "Tutto il mondo sta diventando giallo!"
dissero, e ne avevano il motivo.
Poi sentirono una scossa al baccello; era stato strappato dalla pianta
preso in mano e messo nella tasca di una giacca insieme a molti altri
baccelli ancora pieni.
"Tra poco ci apriranno!" esclamarono, e si misero a aspettare.
"Mi piacerebbe sapere chi di noi andrà più lontano!" disse il pisello
più piccolo. "Tra breve si vedrà!"
"Succeda quel che deve succedere!" replicò il più grande.
Crac! il baccello fu aperto e i cinque piselli rotolarono fuori sotto il
sole; si trovarono in una mano di bambino: un ragazzetto li teneva
stretti e diceva che andavano proprio bene per la sua cerbottana. Subito
un pisello tu messo nella canna e sparato lontano.
"Ora volo nel vasto mondo! mi segua chi può!" e era già partito.
"Io invece" esclamò il secondo "volerò fino al sole; è un vero e
proprio baccello e mi andrà a meraviglia!"
E fu lanciato anche lui.
"Noi dormiremo dove capiterà!" dissero gli altri due "ma avanzeremo
anche noi!" e subito rotolarono sul pavimento prima di finire nella
canna, ma poi venne anche il loro turno. "Andremo più lontano di
tutti!"
"Succeda quel che deve succedere!" esclamò l'ultimo che venne sparato
verso l'alto, volò contro una vecchia assicella che si trovava sotto la
finestra di una mansarda, e s'infilò proprio in una fessura dove
c'erano muschio e terra umida. Il muschio gli si richiuse sopra; era
nascosto ma non era stato dimenticato dal Signore.
"Succeda quel che deve succedere!" disse di nuovo.
In quella piccola mansarda abitava una povera donna che di giorno andava
a pulire le stufe, a tagliare la legna e a fare i lavori pesanti, perché
era forte e piena di volontà, ma ciò nonostante rimaneva povera. In
casa, nella cameretta, c'era anche la sua unica figlia, una adolescente
delicata e gracile; da un anno intero era a letto e non voleva né vivere
né morire.
"Andrà dalla sorellina!" diceva la donna. "Avevo due figlie, era
troppo faticoso mantenerle entrambe, e così il Signore le ha divise con
me e se ne è presa una; ora io vorrei tenere quest'unica che mi è
rimasta, ma lui non vuole tenerle separate e così lei andrà a
raggiungere la sorellina."
La ragazzina malata però viveva ancora. Se ne stava a letto immobile e
paziente per tutto il giorno, mentre la madre era fuori per guadagnare
qualcosa.
Era primavera, e una mattina presto, mentre la madre stava andando al
lavoro e il sole splendeva chiaro attraverso la finestrella e si posava
sul pavimento, la fanciulla malata guardò attraverso il vetro più
basso.
"Che cos'è quel verde che spunta dietro il vetro? Si muove col
vento!"
La madre andò alla finestra, e la aprì. "Oh!" esclamò "è un piccolo
pisello che ha messo fuori delle foglioline verdi. Come ha fatto a
arrivare in quella fessura? Adesso hai un giardinetto da guardare!"
Il letto della malata venne avvicinato alla finestra, perché lei potesse
vedere il pisello che germogliava; intanto la madre andò al lavoro.
"Mamma, credo che guarirò!" raccontò la bambina alla sera. "Il sole
oggi era così caldo su di me. Il pisello cresce proprio bene, e anch'io
voglio crescere e uscire al sole."
"Se solo accadesse davvero!" esclamò la madre, ma non lo credeva
possibile; intanto però a quel verde germoglio che aveva donato alla
bambina la voglia di vivere mise un bastoncino, perché non si piegasse
al vento. Legò un filo dall'assicella alla finestra così che il gambo
del pisello avesse qualcosa a cui appoggiarsi e arrampicarsi, crescendo;
e così infatti fece, e di giorno in giorno cresceva a vista d'occhio.
"Oh, mette anche i fiori!" disse un mattino la donna, e cominciò a
sperare e a credere che la piccola malata sarebbe guarita. Le tornò in
mente che nell'ultimo periodo la sua figliola parlava con più vivacità,
le ultime mattine si era tirata su da sola nel letto e era rimasta lì
seduta a guardare con occhi splendenti quel giardinetto costituito da
una sola pianta di piselli. La settimana successiva per la prima volta
la malata restò alzata per più di un'ora. Felice si sedette al sole,
con la finestra aperta, e fuori c'era un fiore bianco e rosso di
pisello completamente sbocciato. La fanciulla piegò la testa e baciò con
delicatezza quei petali lievi. Era proprio un giorno di festa, quel
giorno!
"Il Signore in persona lo ha piantato e lo ha fatto crescere, per dare
a te gioia e speranza, cara figliola, e anche a me" disse la madre
felice, e sorrise al fiore come se fosse un angelo del Signore.
E che ne è stato degli altri piselli? Quello che volò nel vasto mondo:
"Mi segua chi può!" cadde in una grondaia e finì nel gozzo di un
piccione, e lì rimase come Giona nella balena. I due pigroni fecero la
stessa strada e furono anch'essi mangiati dai piccioni, e ciò vuol dire
essere utili in modo concreto. Il quarto, che voleva raggiungere il
sole, cadde nella fogna e restò per molti giorni e settimane nell'acqua
stagnante, gonfiandosi tutto.
"Divento bello grosso!" esclamò. "Sto per scoppiare e non credo che
nessun pisello abbia mai fatto altrettanto. Sono sicuramente il più
notevole dei cinque che erano nel baccello!"
E la fogna lo approvava.
Alla finestra della mansarda stava la fanciulla con gli occhi
scintillanti e con il colore della salute sulle guance; congiunse le
manine delicate sul fiore del pisello e ringraziò il Signore per
averglielo dato.
"Per me" esclamò la fogna "il mio è il migliore!"
