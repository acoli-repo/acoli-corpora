# author: Hans Christian Andersen
# source: tbc
# url: https://www.andersenstories.com/it//andersen_fiabe/lo_storpio
# note: copyright of translation tbc

## Lo storpio 

C'era una volta un vecchio castello con dei padroni giovani e
eccezionali. Erano ricchi e generosi; volevano divertirsi e fare del
bene; rendere felici tutti gli uomini proprio come lo erano loro.
La sera di Natale c'era un grazioso albero di Natale tutto decorato
nella vecchia sala dei cavalieri, dove il fuoco ardeva nei camini e dove
erano appesi ramoscelli di abete intorno ai vecchi ritratti. Là si erano
radunati i padroni e gli ospiti, e si cantava e ballava.
Più presto c'era stata la festa natalizia anche nella stanza della
servitù. Anche là c'era un grande abete con le candeline accese, rosse
e bianche, con bandierine danesi, cigni ritagliati nella carta e
sacchettini di carta colorata riempiti con ogni bene. I bambini poveri
del villaggio erano stati invitati; ognuno aveva con sé la propria
madre. Quella non guardava molto all'albero, guardava piuttosto al
tavolo di Natale dove c'erano stoffe di lana e di tela, abiti e
calzoni. Già, là guardavano le madri e i bambini più grandicelli, solo i
bimbi più piccoli allungavano le manine verso le candeline, le pagliuzze
d'oro e le bandiere.
Tutti si erano radunati nel primo pomeriggio, avevano mangiato il riso
al latte e l'oca arrosto con il cavolo rosso. Dopo aver ammirato
l'albero e dopo la distribuzione dei regali, ognuno ricevette un
bicchierino di punch e le frittelle di mele.
Poi tutti tornarono a casa nelle loro povere stanze e lì si parlò di
quella "buona mangiata," e i doni vennero osservati ancora una volta
attentamente.
C'erano Kirsten e Ole che lavoravano in giardino. Erano sposati e si
guadagnavano la vita ripulendo e zappando il giardino del castello. Ogni
Natale ricevevano la loro parte di regali, oltre tutto avevano cinque
figli e tutti e cinque venivano vestiti dai padroni.
"Sono dei benefattori i nostri padroni!" dicevano "ma ne hanno anche
la possibilità, e ne traggono piacere!"
"Qui ci sono ottimi vestiti da dividere per i nostri quattro figli!"
disse Ole. "Ma perché non c'è niente per lo storpio? Di solito pensano
anche a lui, anche se non viene mai alla festa!"
Il più grande dei loro bambini veniva chiamato sempre lo storpio, ma il
suo nome era Hans. Da piccolo era un ragazzino molto delicato e vivace,
ma poi improvvisamente "si indebolì nelle gambe," come dissero: non
riusciva più a stare in piedi né a camminare e ora stava a letto già da
cinque anni.
"No, ho avuto qualcosa anche per lui!" disse la madre. "Ma non è
molto, è solo un libro da leggere."
"Di quello non può certo saziarsi!" commentò il padre.
Ma il piccolo Hans fu felice. Era un ragazzo molto sveglio, che leggeva
volentieri ma usava il suo tempo anche per lavorare, per quanto riusciva
a fare, stando sempre a letto. Era intraprendente, usava le mani, con i
ferri faceva calze di lana, addirittura coperte per il letto; la padrona
del castello le aveva ammirate e acquistate.
Era un libro di favole quello che Hans aveva ricevuto, c'era molto da
leggere, molto a cui pensare.
"Non servirà proprio a niente qui in casa" dissero i genitori. "Ma
lasciamo che lo legga, così passerà il tempo, non può certo sempre
lavorare a maglia."
Venne primavera, i fiori e il verde cominciarono a spuntare, ma anche
l'erbaccia che di solito si chiama ortica, anche se in un inno si parla
molto bene di lei:
Se anche tutti i re avanzassero in fila, con il loro potere e col loro
impero, non avrebbero la forza di far crescere la più piccola fogliolina
da un'ortica.
C'era molto da fare nel giardino del castello, non solo per il
giardiniere e per i suoi aiutanti, ma anche per Kirsten e Ole.
"È un bel lavoro" dicevano. "Non appena abbiamo finito di rastrellare
i sentieri e di metterli in ordine, subito vengono calpestati di nuovo.
C'è una folla di ospiti al castello: chissà quanto costa! ma i padroni
sono ricchi."
"E la ricchezza è distribuita in modo molto strano" disse Ole. "Siamo
tutti figli di nostro Signore, dice il pastore. Perché allora c'è
questa differenza?"
"Dipende dal peccato originale" disse Kirsten.
Ne riparlarono anche alla sera, mentre Hans lo storpio leggeva il suo
libro di favole.
Le condizioni difficili e il lavoro aspro avevano indurito le mani dei
genitori, ma anche le opinioni e il giudizio; non riuscivano a capirla
quella differenza, non sapevano spiegarsela, e quindi parlandone si
arrabbiavano e si indignavano.
"Alcune persone sono ricche e fortunate, altre hanno solo la povertà!
Perché la curiosità e la disobbedienza dei nostri primi genitori si
riversa su di noi? Noi non ci saremmo comportati come quei due!"
"Sì, lo avremmo fatto!" esclamò improvvisamente Hans lo storpio. "Sta
tutto in questo libro."
"Cosa c'è nel libro?" chiesero i genitori.
E Hans lesse per loro la vecchia favola del boscaiolo e di sua moglie:
"Anch'essi rimproveravano a Adamo e Eva la loro curiosità, che era
causa della loro infelicità. Un giorno passò di lì il re del paese:
"Seguitemi!" disse "starete bene proprio come me. Avrete sette
portate vere a ogni pranzo e una finta. Questa si trova in una scodella
chiusa, non la dovrete toccare perché altrimenti svanirà la vita da
signori!" - "Che cosa ci può essere in quella scodella?" si chiese la
donna. "Non ci importa!" rispose l'uomo. "Già, io non sono
curiosa!" disse la donna. "Ma mi piacerebbe sapere perché non possiamo
sollevare il coperchio; è sicuramente qualche delicatezza!" - "Purché
non sia qualche marchingegno meccanico" rispose l'uomo. "Una specie
di colpo di pistola che esplode e sveglia tutta la casa." - "Oh!"
disse la donna e non toccò la scodella. Ma di notte sognò che il
coperchio si sollevava da solo e che veniva un profumo di punch
delizioso, come lo si riceve solo ai matrimoni e ai funerali. C'era
anche una grande moneta d'argento con la scritta: "Se voi berrete
questo punch diventerete i più ricchi del mondo e tutti gli altri uomini
diventeranno dei poveracci." A quel punto la donna si svegliò e
raccontò il sogno al marito. "Tu pensi troppo a quello" le disse lui.
"Potremmo essere prudenti" rispose la donna. "Con prudenza!" disse
l'uomo, e la donna sollevò piano piano il coperchio. Saltarono fuori
due vispi topolini che sparirono in un buco della parete. "Buona
notte!" esclamò il re. "Ora potete tornarvene a casa e starvene per
conto vostro, non rimproverate più Adamo e Eva, voi stessi siete stati
ugualmente curiosi e privi di riconoscenza!""
"Come ha fatto quella storia a finire nel libro?" chiese Ole. "È come
se si riferisse a noi. È fatta per pensarci sopra."
Il giorno dopo tornarono al lavoro, vennero bruciati dal sole e bagnati
dalla pioggia; dentro di loro c'erano pensieri tristi che rimuginavano
senza sosta.
La sera era ancora chiaro che avevano già terminato di mangiare il
pasticcio di latte.
"Rileggici la storia del boscaiolo" chiese Ole.
"Ci sono tante altre storie belle in questo libro" disse Hans. "Tante
che non conoscete ancora."
"Ma quelle non mi importano" rispose Ole. "Voglio sentire quella che
conosco."
E sia lui che la moglie ascoltarono di nuovo.
Per più di una sera ritornarono su quella storia.
"Non riesco però a capire tutto" disse Ole. "Agli uomini succede come
al latte che caglia: alcuni diventano ottimo formaggio bianco, altri
ricotta molle e piena d'acqua. Alcune persone hanno successo in ogni
cosa, siedono ogni giorno alla tavola dei signori e non conoscono né
dolore né privazioni."
Hans lo storpio sentì. Era debole nelle gambe, ma intelligente. Così
lesse a voce alta per loro dal libro delle fiabe, lesse L'uomo senza
dolore né privazione . Già, a che pagina si trovava? Doveva cercarla.
"Il re era malato e non sarebbe più guarito se non avesse indossato una
camicia portata da un uomo che sinceramente potesse dire di non aver mai
conosciuto né dolore né privazione.
"Il messaggio venne inviato in tutti i paesi del mondo, a tutti i
castelli e i poderi, a tutte le persone felici e benestanti, ma quando
si facevano domande approfondite, si scopriva che ognuno aveva provato
sia dolore che privazione.
""Io no!" disse il guardiano dei porci che sedeva vicino al fosso,
ridendo e cantando. "Io sono l'uomo più felice!"
""Allora dacci la tua camicia!" dissero gli inviati. "Ti verrà
pagata mezzo regno."
"Ma lui non aveva nessuna camicia e ciò nonostante si diceva l'uomo
più felice del mondo."
"Era un signore distinto!" esclamò Ole, e sia lui che la moglie risero
come non avevano mai riso da molti anni.
Passò di lì il maestro di scuola.
"Come vi divertite!" disse. "È una cosa insolita in questa casa.
Avete forse vinto un ambo alla lotteria?"
"No, no, niente del genere" spiegò Ole. "È Hans che ha letto per noi
una favola dal suo libro di favole:!, 'uomo senza dolore né privazione
, e quel tipo non aveva neppure la camicia. Mi si rischiara la vista
quando sento queste cose, e per di più da un libro stampato. Ognuno ha
il suo peso da portare: in questo non si è mai soli. E è sempre una
consolazione!"
"Da dove arriva quel libro?" chiese il maestro.
"L'ha ricevuto Hans per Natale più di un anno fa. I padroni
gliel'hanno dato, sanno che gli piace molto leggere e che è storpio.
Quella volta avremmo preferito che gli avessero regalato un paio di
camicie di tela azzurra. Ma il libro è straordinario, è come se sapesse
rispondere ai pensieri di chiunque!"
Il maestro prese il libro e lo aprì.
"Sentiamo la stessa storia di nuovo" disse Ole. "Non l'ho ancora
capita bene. Poi può rileggere ancora l'altra sul boscaiolo."
Le due storie erano sufficienti per Ole, erano come due raggi di sole in
quella povera stanza, in quei suoi tristi pensieri che lo facevano
indignare e arrabbiare.
Hans aveva letto tutto il libro più volte. Le favole lo portavano fuori,
nel mondo, proprio là dove non era in grado di arrivare, dove le gambe
non potevano portarlo.
Il maestro si era seduto vicino al suo letto, parlarono insieme; e fu
molto divertente per entrambi.
Da quel giorno il maestro andò spesso da Hans, quando i genitori erano
al lavoro; era come una festa per il ragazzo ogni volta che il maestro
veniva. Come ascoltava quello che il vecchio gli raccontava! sulla
grandezza della terra e sui molti paesi, e sul sole, che è quasi mezzo
milione di volte più grande della terra, e così lontano che una palla di
cannone impiegherebbe dal sole alla terra venticinque anni, mentre i
raggi di luce raggiungono la terra in otto minuti.
Uno scolaro diligente sa tutte queste cose, ma per Hans era tutto nuovo,
e molto più straordinario di quello che c'era nel libro di fiabe.
Il maestro andava un paio di volte all'anno a pranzo dai padroni e in
un'occasione del genere raccontò che grande significato aveva avuto
quel libro di favole in quella povera casa, dove due sole storie erano
diventate motivo di risveglio e consolazione; quel bambino debole e
affettuoso aveva portato con la sua lettura gioia e riflessione nella
casa.
Quando il maestro se ne andò, la padrona gli mise in mano un paio di
talleri d'argento per il piccolo Hans.
"Questi devo darli a papà e mamma" disse il ragazzo quando il maestro
gli portò quei soldi.
Ole e Kirsten dissero: "Hans lo storpio è comunque utile, e è una
benedizione".
Qualche giorno dopo i genitori erano al lavoro al castello quando la
carrozza dei padroni si fermò davanti alla loro casa era la generosa
padrona che arrivava, felice che il suo regalo di Natale fosse diventato
una tale consolazione e un piacere per il ragazzo e per i suoi
genitori.
Portava con sé del pane bianco, della frutta e una bottiglia di sciroppo
dolce, ma, cosa ancora più bella, portò con sé in una gabbia dorata un
uccellino nero, che sapeva fischiare molto dolcemente. La gabbia con
l'uccellino fu messa proprio sopra il vecchio cassone, non lontano dal
letto del ragazzo che così poteva vedere l'uccello e ascoltarlo; sì,
persino la gente che passava dalla strada maestra poteva udire il suo
canto.
Ole e Kirsten giunsero a casa quando la padrona era già partita, videro
come Hans era felice, ma si dissero anche che quel dono avrebbe causato
seccature.
"I ricchi non pensano tanto a certe cose" dissero. "Adesso dovremo
pensare anche a lui, perché Hans non può certo farlo. Finirà che il
gatto se lo mangerà."
Passarono otto giorni e otto ancora, il gatto in quel periodo era stato
molte volte nella stanza, senza far male all'uccellino senza neppure
spaventarlo, poi un giorno accadde un fatto eccezionale. Era un
pomeriggio, i genitori e gli altri bambini erano al lavoro, Hans era
tutto solo; aveva in mano il libro di fiabe e leggeva della moglie del
pescatore che aveva avuto esauditi tutti i suoi desideri, voleva essere
re e lo divenne, voleva essere imperatore e lo divenne, ma poi volle
diventare come Dio e così si ritrovò di nuovo vicino al fosso da dove
era venuta.
Quella storia in realtà non aveva nessun riferimento né col gatto né
coll'uccello, ma era proprio la storia che lui stava leggendo, quando
il fatto avvenne; da quel momento se la ricordò sempre.
La gabbia stava sul cassone, il gatto si trovava sul pavimento e fissava
con i suoi occhi giallastri l'uccellino. C'era qualcosa nel volto del
gatto che sembrava voler dire: "Come sei grazioso, mi piacerebbe
mangiarti!."
Hans lo capì, lo lesse direttamente nel volto del gatto.
"Va' via, gatto!" gridò. "Cerca di uscirtene dalla stanza!"
Quello invece si preparò a saltare.
Hans non riusciva a raggiungerlo, non aveva altro da gettargli se non il
suo tesoro più caro, il libro di fiabe. Lo gettò, ma la copertina si
staccò e volò da una parte e il libro con tutte le pagine volò da
un'altra parte. Il gatto tornò indietro lentamente e guardò Hans come
per dirgli: "Non immischiarti in questa faccenda, piccolo Hans! Io
posso camminare e saltare, tu non puoi niente di tutto ciò!."
Hans continuò a guardare il gatto e si agitò molto; anche l'uccello era
molto agitato. Non c'era nessuno che si potesse chiamare, e era come se
il gatto lo sapesse. Si preparava di nuovo a saltare. Hans sventolò la
sua coperta, le mani le poteva ancora usare, ma il gatto non si
preoccupò affatto della coperta, e quando gli venne gettata contro senza
nessun risultato, fece un salto fin sulla sedia e da lì sul davanzale
della finestra; ora era molto vicino all'uccello.
Hans sentì scorrergli il sangue caldo nelle vene, ma non ci pensò,
pensava solo al gatto e all'uccello; il ragazzo non poteva uscire dal
letto, non poteva stare in piedi, e tanto meno camminare. Fu come se il
cuore gli si rivoltasse dentro quando vide il gatto saltare dalla
finestra proprio sul cassone e urtare la gabbia che si rovesciò.
L'uccello si agitava in modo selvaggio.
Hans gridò, sentì un brivido, e senza pensarci saltò fuori dal letto,
andò verso il cassone, gettò giù il gatto e tenne in mano la gabbia,
dove si trovava l'uccello, spaventatissimo. Con la gabbia in mano,
corse fuori dalla porta, sulla strada.
Allora gli sgorgarono le lacrime dagli occhi, esultò e gridò a voce
alta: "Posso camminare! Posso camminare!".
Aveva recuperato la salute; cose simili possono succedere, e erano
successe a lui.
Il maestro abitava lì vicino, il ragazzo corse subito da lui a piedi
nudi, solo con la camicia e la giacchetta, e con la gabbia
dell'uccello.
"Posso camminare!" gridò. "Signore mio!" e singhiozzò per la gioia.
E fu gioia anche nella casa di Ole e di Kirsten! "Un giorno più felice
non potremmo averlo!" dissero entrambi.
Hans venne chiamato al castello, quella strada non l'aveva più percorsa
da molti anni, era come se gli alberi e i cespugli di nocciole, che lui
conosceva così bene, gli facessero cenno e gli dicessero: "Buon giorno,
Hans! Benvenuto qua fuori!." Il sole brillava proprio sul suo viso fino
al cuore.
I padroni, quei giovani e generosi signori, lo fecero sedere vicino a
loro, e furono felici come se lui stesso fosse stato uno della
famiglia.
Più felice di tutti era comunque la padrona, che gli aveva dato quel
libro di fiabe, che gli aveva regalato quell'uccellino canterino che
era morto, morto per la paura, ma che era stato lo strumento della sua
guarigione; e il libro era stato per lui e per i suoi genitori motivo di
risveglio; lo aveva ancora e lo voleva conservare per leggerlo anche da
vecchio. Ora poteva essere utile in casa, voleva imparare un mestiere
manuale, forse diventare rilegatore di libri "perché così" disse
"potrei leggere tutti i nuovi libri".
Nel tardo pomeriggio la padrona chiamò i due genitori. Lei e suo marito
avevano parlato di Hans: era buono e bravo, aveva voglia di imparare e
poteva farlo con facilità. Il Signore è sempre favorevole a un'azione
buona.
Quella sera i genitori tornarono a casa veramente felici, soprattutto
Kirsten, ma la settimana dopo pianse, perché il piccolo Hans partiva;
gli avevano dato dei bei vestiti, era un bravo ragazzo, ora doveva
attraversare l'acqua salata, andare lontano, frequentare una scuola di
latino; e sarebbero passati molti anni prima che potessero vederlo di
nuovo.
Non portò con sé il libro di fiabe, volle che i genitori lo
conservassero per ricordo. Il padre spesso lo leggeva, ma soltanto
quelle due storie che conosceva bene.
Ricevettero varie lettere da Hans, una più felice dell'altra. Si
trovava tra gente gentile e era in ottime condizioni; ma la cosa più
bella era andare a scuola: c'era tanto da imparare e da sapere; lui
desiderava soltanto arrivare a cento anni e diventare un giorno maestro
di scuola.
"Se solo potessimo vederlo!" dissero i genitori, e si strinsero la
mano, come davanti all'altare.
"Che cosa è capitato a Hans! Nostro Signore pensa anche ai figli dei
poveri! E proprio con lo storpio doveva succedere! Non sembra quasi che
Hans stia leggendo dal suo libro di fiabe?"
