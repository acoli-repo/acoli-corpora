# author: Hans Christian Andersen
# source: tbc
# url: https://www.andersenstories.com/it//andersen_fiabe/una_foglia_dal_cielo
# note: copyright of translation tbc

## Una foglia dal cielo 

Lassù nell'aria leggera e trasparente volava un angelo con un fiore del
giardino del cielo; mentre lo baciava si staccò un piccolissimo petalo
che cadde nella terra umida in mezzo al bosco. Subito mise radici e
germogliò tra le altre piante.
"È una pianta molto strana!" esclamarono le altre, e nessuno volle
riconoscerla, né il cardo né l'ortica.
"È sicuramente una pianta da giardino!" commentavano ridendo, e si
burlavano di lei chiamandola appunto pianta da giardino. Ma la pianta
cresceva in continuazione, più di ogni altra, e allargò tutt'intorno i
rami come fossero grandi tralci.
"Dove vuoi andare?" dissero i cardi che avevano ogni foglia coperta di
spine. "Stai facendo tutto a modo tuo. Non ci si comporta così, non
possiamo certo stare qui a reggerti!"
Venne l'inverno e la neve ricoprì anche quella pianta, ma il manto di
neve su di lei si mise a brillare, come se vi splendesse il sole. In
primavera poi fiorì tutta, e era bella come nessun'altra pianta del
bosco.
Giunse un giorno il professore di botanica, con tutti gli attestati che
dimostravano la sua competenza; guardò la pianta, la morse, ma non la
trovò nel suo libro di botanica: era impossibile scoprire a quale specie
appartenesse.
"È una varietà nuova!" esclamò. "Non conosco quello che non fa parte
del sistema!"
"Non fa parte del sistema!" ripeterono i cardi e le ortiche.
I grandi alberi che stavano tutt'intorno sentirono quelle parole e
notarono anch'essi che quello non era un albero della loro specie, ma
non dissero nulla, né in bene né in male, e questa è la cosa più saggia
quando si è stupidi.
Passò nel bosco una povera e innocente bambina; il suo cuore era puro,
la ragione illuminata dalla fede; tutto quello che possedeva era una
vecchia Bibbia, ma da quelle pagine le parlava la voce di Dio: Se gli
uomini ti vorranno male, ricorda la storia di Giuseppe: "Essi pensarono
il male nel loro cuori, ma Dio li convertì al bene"; se subisci
un'ingiustizia, se vieni misconosciuta e ingiuriata, ricordati di Lui,
il più puro e il migliore di tutti, che schernirono e inchiodarono
all'albero della croce, dove Egli pregò: "Padre, perdona loro perché
non sanno quello che fanno."
La fanciulla si fermò davanti a quella straordinaria pianta le cui
foglie profumavano dolcissime e fresche e i cui fiori, alla luce del
sole, sembravano fuochi d'artifìcio; da ogni fiore risuonava una
melodia, come se avessero posseduto la sorgente profonda che non si
esaurisce nemmeno in mille e mille anni. Con pia devozione la piccola
ammirò quella bellezza divina, piegò verso di sé un ramo per osservare
bene il fiore e aspirarne il profumo, e questo le illuminò l'animo, le
fece bene al cuore. Avrebbe voluto prendere un fiore, ma non osò
coglierlo, perché sarebbe appassito subito, così colse soltanto una
piccolissima fogliolina verde, la portò a casa e la mise nella Bibbia,
dove si conservò fresca, sempre freschissima, senza appassire.
Restò protetta dalle pagine della Bibbia, e, tra quelle pagine, venne
messa sotto il capo della giovanetta, quando, poche settimane dopo, fu
deposta nella bara. La sacra solennità della morte dominava il suo viso
devoto; persino il suo corpo rivelava che ormai era davanti a Dio.
Nel bosco la pianta meravigliosa fioriva e assomigliava sempre più a un
albero; tutti gli uccelli migratori, quando tornavano, le si inchinavano
davanti, soprattutto le rondini e le cicogne.
"È una varietà straniera!" esclamarono il cardo e la lappa "al nostro
paese non potremmo mai comportarci così."
E le lumache nere del bosco sputarono contro la pianta.
Poi venne il guardiano dei porci che strappò i cardi e i tralci per
bruciarli; nel fascio di frasche finì anche quella pianta straordinaria
con tutte le radici. "Anche questa può servire!" commentò e così
accadde.
Da più di un anno il re del paese soffriva della più profonda tristezza,
si dedicava al lavoro e a varie attività, ma non servivano a nulla; gli
vennero letti testi difficilissimi e molto divertenti, ma non servì a
nulla. Allora giunse un messaggio da uno degli uomini più saggi del
mondo, a cui ci si era rivolti, e lui fece sapere che esisteva un
rimedio sicuro che avrebbe sollevato e guarito il malato.
"Proprio nel regno del re cresce nel bosco una pianta che ha origini
celesti, è fatta così e così, non ci si può sbagliare" e seguiva un
disegno della pianta: fu facilissimo riconoscerla. "Rimane verde sia
d'estate che d'inverno, prendete quindi ogni sera una foglia fresca e
mettetela sulla fronte del re; i suoi pensieri si illumineranno e un
piacevole sogno fatto durante la notte gli darà la forza di affrontare
il nuovo giorno."
Era abbastanza chiaro, e tutti i dottori e il professore di botanica
andarono nel bosco. Ma dov'era la pianta?
"È sicuramente finita nel fascio" spiegò il guardiano dei porci. "È
ormai cenere da parecchio tempo! Ma io non ne sapevo nulla."
"Non ne sapeva nulla!" esclamarono tutti. "Ignoranza, ignoranza, come
sei grande!" e queste parole erano naturalmente rivolte al guardiano
dei porci, e a nessun altro.
Non si trovò neppure una fogliolina, l'unica rimasta stava nella bara
della fanciulla morta, ma nessuno lo sapeva.
Arrivò il re in persona, con la sua tristezza, nel bosco, sul luogo
dov'era la pianta. "Qui stava la pianta!" disse. "Questo è un luogo
santo!"
Il terreno venne cintato con un cancello dorato e una sentinella fece la
guardia giorno e notte.
Il professore di botanica scrisse un trattato sulla pianta celeste e
venne ricoperto d'oro, del che fu molto contento; quell'oro bastò a
lui e alla sua famiglia, e questa è la cosa più bella di tutta la
storia, perché la pianta non c'era più e il re era sempre triste e
depresso.
"Ma tanto lo era anche prima!" esclamò la sentinella.
