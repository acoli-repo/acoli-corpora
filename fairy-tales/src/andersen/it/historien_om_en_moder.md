# author: Hans Christian Andersen
# source: tbc
# url: https://www.andersenstories.com/it//andersen_fiabe/storia_di_una_madre
# note: copyright of translation tbc

## Storia di una madre 

Una madre sedeva accanto al suo bambino, era molto triste e temeva che
morisse. Era così pallido, con gli occhietti chiusi, respirava a fatica
e ogni tanto tirava un sospiro, ansimante quasi un gemito; la madre lo
guardava allora col cuore ancora più addolorato.

Bussarono alla porta e entrò un povero vecchio, avvolto in una grande
coperta di quelle che si mettono di solito sui cavalli e che teneva
molto caldo, e proprio di questo lui aveva bisogno, perché era un
inverno rigido: fuori tutto era coperto di neve e di ghiaccio e il vento
soffiava da tagliare il viso.
Il vecchio tremava per il freddo, e poiché il bambino si era assopito un
momento, la madre andò a mettere della birra sulla stufa, affinché si
scaldasse e potesse riscaldare il vecchio mentre lui cullava il bambino,
poi gli sedette accanto, guardò i bambino malato che respirava a fatica,
e gli sollevò una manina.

"Credi che lo perderò?" chiese. "Il Signore non vorrà togliermelo!"
Il vecchio, che era la morte in persona, fece un cenno molto strano che
poteva significare sì o no. La madre abbassò lo sguardo e le lacrime le
scorsero lungo il viso; la testa le si appesantì; per tre giorni e tre
notti non aveva chiuso occhio e ora si assopì, ma solo per un istante,
poi sussultò, con un brivido di freddo. "Che è successo?" esclamò
guardando da ogni parte. Il vecchio se n'era andato, e anche il suo
bambino era sparito; il vecchio l'aveva portato via con sé.
Dall'angolo giungeva il tic-tac dell'orologio, poi il grande pendolo
rotolò sul pavimento, bum! e anche l'orologio si fermò.
La povera madre si precipitò fuori casa chiamando il suo bambino.
Là fuori, nella neve, si trovava una donna con un lungo abito nero che
le disse: "La morte è stata a casa tua, l'ho vista uscire di corsa col
tuo bambino; va più veloce del vento e non riporta mai quello che ha
preso!".
"Dimmi da che parte è andata!" implorò la madre "dimmi la direzione e
io la troverò."
"Io la conosco!" rispose la vecchia vestita di nero "ma prima che te
lo dica, devi cantare per me tutte le canzoni che hai cantato al tuo
bambino! Mi piacciono molto, le ho già sentite perché io sono la notte,
e ho visto le tue lacrime mentre le cantavi!"
"Te le canterò tutte, tutte!" rispose la madre "ma non mi fermare
ora, devo raggiungerli, devo trovare mio figlio!"
Ma la notte rimase muta e immobile, e la madre, torcendosi le mani,
cantò e pianse; erano molte le canzoni, ma erano molte di più le
lacrime! Infine la notte disse: "Vai a destra e inoltrati nel buio
bosco di abeti, lì ho visto dirigersi la morte col tuo bambino".
Nel bosco le strade si incrociavano e la povera donna non seppe più da
che parte andare; vide un rovo, senza più fiori né foglie, perché era
inverno, e dai rami pendevano soltanto ghiaccioli.
"Hai forse visto passare la morte e il mio bambino?"
"Sì" rispose il rovo "ma non ti dirò da che parte sono andati se non
mi riscalderai sul tuo cuore! Sto morendo di freddo e sono tutto
gelato!".
E lei strinse forte al petto il rovo, affinché questo si riscaldasse; le
spine le penetrarono nella carne e da lì sgorgarono grosse gocce di
sangue, ma al rovo spuntarono in quella gelida notte invernale nuove
foglioline verdi e sbocciarono fiori; tanto ardeva il cuore di quella
madre in pena! Il rovo le indicò poi la strada.
Lei giunse a un grande lago, dove non c'erano né navi né barche. Il
lago non era gelato tanto da poterla reggere, ma neppure era tanto basso
che potesse attraversarlo a guado pure doveva attraversarlo, se voleva
ritrovare il suo bambino. Allora si chinò per bere tutta l'acqua del
lago; non era una cosa possibile per un essere umano, ma poteva sempre
avvenire un miracolo.
"No, è impossibile!" le disse il lago "cerchiamo invece di metterci
d'accordo. Io colleziono perle e i tuoi occhi sono le perle più lucenti
che abbia mai visto. Se piangerai tanto da farli cadere dentro di me, ti
porterò sull'altra riva, alla grande serra dove la morte abita e
coltiva alberi e piante; ognuno di loro è una vita umana."
"Oh, cosa non darei per raggiungere mio figlio!" esclamò la madre
piangendo, e pianse finché gli occhi caddero nel lago trasformandosi in
due perle preziose. Il lago allora la sollevò, e a lei sembrò di essere
in altalena, e volò in un colpo solo fino all'altra riva, dove si
trovava una dimora molto strana che si estendeva per miglia e miglia e
non si capiva se era una montagna con boschi e grotte, o se era stata
edificata ma la povera madre non potè vederla, perché non aveva più gli
occhi per il gran piangere.
"Dove posso trovare la morte, che s'è presa il mio bambino?" chiese
la madre.
"Qui non è ancora arrivata" rispose la vecchia becchina che faceva la
guardia alla grande serra della morte. "Come hai fatto a arrivare fin
qui, chi ti ha aiutato?"
"Il Signore mi ha aiutata!" rispose la madre. "Egli è misericordioso
e siilo anche tu: dove posso trovare il mio bambino?"
"Io non lo conosco" rispose la donna "e tu non ci vedi! Molti fiori e
molte piante sono appassiti questa notte e la morte arriverà presto per
trapiantarli. Tu sai che ogni essere umano ha il suo albero della vita o
il suo fiore, a seconda di come ciascuno è fatto. Apparentemente sono
come le altre piante della natura, ma hanno un cuore che batte. Anche il
cuore dei bambini batte! Ascoltali! Forse saprai riconoscere quello di
tuo figlio. Ma che cosa mi dai, perché ti dica che altro devi fare?"
"Non ho nulla da darti" disse la madre afflitta "ma andrei in capo al
mondo per te!"
"No, non ho nulla da fare là!" rispose la donna "ma mi puoi dare i
tuoi lunghi capelli neri. Tu stessa sai quanto sono belli e a me
piacciono! Avrai i miei capelli bianchi in cambio. È sempre qualcosa!"
"Se non desideri altro" le rispose la madre "te li do con gioia!" e
così le diede i suoi bei capelli neri e ricevette quelli della vecchia,
bianchi come la neve.
Entrarono nella grande serra della morte, dove fiori e piante crescevano
mescolati in modo strano. C'erano sottili giacinti sotto campane di
vetro e c'erano peonie grosse e robuste; crescevano piante acquatiche,
alcune molto fresche, altre un po' malate; vi si appoggiavano le bisce
acquatiche, e i granchi neri ne afferravano gli steli. C'erano
splendide palme, platani e querce, piantine di prezzemolo e di timo
fiorito; ogni albero e ogni fiore aveva il suo nome e ognuno
rappresentava una vita umana, una persona ancora in vita, in Cina, in
Groenlandia, in tutto il mondo. C'erano grandi piante in vasi molto
piccoli, che soffocavano e sembrava che stessero per spezzare il vaso,
c'erano anche da molte parti piccoli fiori insignificanti piantati
nella terra, circondati dal muschio, ben custoditi e curati. La madre
afflitta si chinava sulle piante più piccole e ascoltava il loro cuore
che batteva, e tra milioni di cuori riconobbe quello del suo bambino.
"È questo!" gridò, e tese la mano verso un piccolo croco azzurro,
debolmente piegato da un lato.
"Non toccare il fiore!" gridò la vecchia "mettiti qui e quando la
morte arriverà, e sarà qui tra poco, impediscile di strappare la pianta
minacciando di strappare tutti gli altri fiori. Avrà paura, perché ne
risponde davanti al Signore, e nessuno può sradicarli senza il suo
permesso."
Improvvisamente soffiò un'aria gelida per il salone e la madre cieca
capì che la morte stava arrivando.
"Come hai fatto a arrivare fin qui?" le chiese "come hai potuto
arrivare prima di me?"
"Sono una madre!" rispose lei.
E la morte tese la sua lunga mano verso quel fiorellino delicato, ma lei
vi tenne sopra le mani sfiorandolo quasi e temendo di toccare uno solo
dei suoi petali. Allora la morte soffiò su quelle mani, e lei sentì che
era ben più fredda del vento gelato, e le sue mani ricaddero inerti.
"Tu non puoi nulla contro di me!" disse la morte.
"Ma lo può il Signore!" rispose la madre.
"Io faccio ciò che Lui vuole!" replicò la morte. "Io sono il suo
giardiniere! Colgo tutte le sue piante e i suoi fiori e li ripianto nel
grande giardino del paradiso, in una terra sconosciuta, ma non oso
raccontarti come vi crescano e come sia il luogo."
"Rendimi mio figlio!" supplicò la madre piangendo, e improvvisamente
afferrò due bei fiori che si trovavano lì vicino e gridò alla morte:
"Strapperò tutti i tuoi fiori! Sono disperata!".
"Non toccarli!" disse la morte. "Dici di essere infelice e ora vuoi
rendere un'altra madre altrettanto infelice?"
"Un'altra madre?" chiese la povera donna, lasciando immediatamente i
due fiori.
"Ecco i tuoi occhi, li ho ripescati dal lago" disse la morte
"splendevano lucentissimi, ma non sapevo che fossero tuoi. Riprendili,
ora vedrai meglio di prima; guarda nel pozzo profondo qui vicino: io
chiamerò per nome i due fiori che tu volevi strappare, così potrai
vedere il loro futuro, la loro vita di uomini; guarda quello che volevi
turbare e distruggere!"
La madre guardò nel pozzo; era una gioia osservare come uno dei fiori
diventasse una benedizione per il mondo, e quanta gioia e felicità si
spandesse intorno a lui. Poi guardò la vita dell'altro fiore, e era
solo dolore e miseria, orrore e infelicità.
"Entrambi sono volontà di Dio!" commentò la morte.
"Quali dei due fiori è quello dell'infelicità e quale quello della
benedizione?" chiese la madre.
"Non te lo dico" rispose la morte "ma sappi che uno dei due fiori è
quello di tuo figlio; hai visto il destino di tuo figlio, il suo
futuro!"
La madre gridò di terrore: "Quale dei due era mio figlio? Dimmelo!
Salva l'innocente! Salva mio figlio da tutta quella miseria! Portalo
via, piuttosto! Portalo nel regno di Dio! Dimentica le mie lacrime,
dimentica le mie preghiere e tutto quello che ho detto e fatto!".
"Non ti capisco!" disse la morte "vuoi riavere tuo figlio oppure devo
portarlo nel paese che ti è sconosciuto?"
La madre si gettò in ginocchio e, torcendosi le mani, pregò il Signore:
"Non ascoltarmi, se prego contro la tua volontà, che è la migliore! Non
ascoltarmi! Non ascoltarmi!".
E piegò il capo in grembo.
La morte se ne andò col bambino in quel paese sconosciuto.
