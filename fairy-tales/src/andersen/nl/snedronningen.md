# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_sneeuwkoningin
# note: copyright of translation tbc

## De sneeuwkoningin 

Een sprookje in zeven geschiedenissen

EERSTE GESCHIEDENIS, DIE HANDELT OVER DE SPIEGEL EN DE SCHERVEN

"Ziezo, nu beginnen we. Als we aan het eind van de geschiedenis zijn
weten we meer dan wij nu weten, want het was een boze trol, het was een
van de allerergste, het was "de duivel."

Op een dag was hij in een bijzonder goed humeur, want hij had een
spiegel gemaakt die de eigenschap had dat alle goeds en moois, die zich
daarin spiegelden, tot bijna niets verschrompelden, maar wat niet deugde
en er lelijk uitzag viel eerst recht in het oog en werd nog erger.

De mooiste landschappen zagen er daarin uit als gekookte spinazie, en de
braafste mensen werden afstotelijk of stonden op hun hoofd, zonder buik;
hun gezicht werd zo verdraaid dat ze niet te herkennen waren, en als
iemand een zomersproet had kon hij er zeker van zijn, dat die over neus
en mond heenliep. Het was meer dan vermakelijk, zei "de duivel." Ging
er een goede, vrome gedachte door een mens dan kwam er een grijns in de
spiegel, zodat de trolduivel lachen moest over zijn kunstige uitvinding.
Allen die de trollenschool bezochten, want hij hield school voor kleine
trollen, vertelden wijd en zijd dat er een mirakel was geschied; nu kon
men pas zien, meenden zij, hoe de wereld en de mensen er werkelijk
uitzagen.

Zij gingen overal rond met de spiegel en ten slotte was er geen land of
mens meer, of het was daarin verdraaid geweest. Nu wilden zij ook naar
de hemel zelf om de engelen en "Onze Lieve Heer" voor de gek te
houden. Hoe hoger zij met de spiegel vlogen, des te harder grijnsde die.

Zij konden hem ternauwernood vasthouden; hoger en hoger vlogen zij,
steeds dichter naar God en de engelen.

Toen sidderde de spiegel zo verschrikkelijk in zijn grijns dat hij hun
uit de handen schoot en neerstortte op de aarde, waar hij in honderden
miljoenen, biljoenen en nog meer stukken viel en toen bracht hij nog
groter ongeluk dan vroeger: sommige stukken waren niet groter dan een
zandkorreltje en die vlogen de wijde wereld door en waar zij in de ogen
van een mens kwamen, bleven zij er zitten en dan zagen die mensen alles
verdraaid of hadden alleen maar oog voor wat ergens lelijk aan was; want
ieder spiegelkorreltje had dezelfde krachten die de hele spiegel had.
Sommige mensen kregen zelfs een spiegelscherfje in hun hart. En dan was
het al heel gruwelijk, dat hart werd als een klomp ijs. Sommige stukken
van de spiegel waren zo groot dat zij als vensterglas werden gebruikt
maar door zo'n ruit moest je maar liever niet naar je vrienden kijken.
Andere stukken kwamen in brillen en dan ging het verkeerd wanneer de
mensen die brillen opzetten om goed te zien.

De boze trol lachte dat zijn buik scheurde en dat kietelde hem zo fijn.
Maar buiten vlogen er nog kleine glasscherfjes in de lucht rond. Hoor
verder!

TWEEDE GESCHIEDENIS. EEN JONGETJE EN EEN MEISJE

In het hartje van de grote stad, waar zoveel huizen en mensen zijn dat
er geen plaats genoeg is om alle mensen een tuintje te verschaffen en
waar dus de meesten tevreden moeten zijn met bloemen in potten, daar
waren toch twee arme kinderen, die een tuintje hadden, iets groter dan
een bloempot.

Zij waren geen broer en zusje, maar zij hielden net zoveel van elkaar of
zij het wel waren. Hun ouders woonden vlak tegenover elkaar op twee
dakkamertjes.

Daar waar het dak van het ene huis het andere raakte en de goot langs de
daklijsten liep, keek van elk huis een klein venster naar buiten; je
hoefde maar over de goot te stappen om van het ene in het andere huis te
komen.

De ouders hadden buiten elk een grote houten bak gezet en daar groeide
wat groente in om te eten en een kleine rozeboom; in elke bak stond er
één en die groeide toch zo voorspoedig. Nu bedachten de ouders om de
bakken dwars over de goot te plaatsen, zodat ze bijna van het ene raam
tot het andere reikten als twee wallen van bloemen.

De erwtenranken hingen over de rand van de bakken en de rozeboompjes
schoten lange loten, klommen op tegen de vensters en bogen zich naar
elkaar toe. Het leek wel een erepoort van groen en bloemen.

Daar de bakken zeer hoog waren en de kinderen wisten dat zij er niet op
mochten kruipen, mochten zij vaak het raam uit klauteren te zamen op hun
bankjes onder de rozen zitten en daar speelden zij zo heerlijk. 's
Winters echter was die pret over.

De ramen waren dikwijls helemaal bevroren, maar dan warmden zij centen
op de kachel. Hielden ze de hete cent tegen de bevroren ruit dan kwam er
een fijn kijkgaatje, zo rond, zo rond; daarachter loerde een vriendelijk
oog, één achter elk raam: dat waren het jongetje en het meisje. Hij
heette Kay en zij heette Gerda. 's Zomers konden zij in één sprong bij
elkaar komen, maar 's winters moesten zij eerst de vele trappen af en
op; buiten joeg de sneeuw. "Dat zijn de witte bijen, die zwermen," zei
de oude grootmoeder. "Hebben zij ook een bijenkoningin?" vroeg het
jongetje, want hij wist dat de echte bijen er een hebben. "Dat hebben
zij!" zei grootmoeder. "Zij vliegt waar ze het dichtst zwermen! Zij is
de grootste van alle en nooit blijft zij op de grond liggen, zij vliegt
weer omhoog in de zwarte wolk. Menige winternacht vliegt zij door de
straten van de stad en kijkt ze door de ramen naar binnen, en dan
bevriezen ze zo wonderlijk, dat het wel bloemen lijken." - "Ja, dat
heb ik gezien!" zeiden beide kinderen en toen wisten zij dat het waar
was. "Kan de sneeuwkoningin hier binnenkomen?" vroeg het kleine
meisje. "Laat haar maar komen," zei de jongen, "dan zet ik haar op de
warme kachel zodat zij smelt." Maar grootmoeder streek hem over het
haar en vertelde andere verhaaltjes. 's Avonds, toen de kleine Kay
thuis was en half uitgekleed, klom hij op een stoel bij het raam en keek
naar buiten door het kijkgaatje; een paar sneeuwvlokken vielen
daarbuiten en een ervan, de allergrootste, bleef op de rand van de ene
bloembak liggen.

De sneeuwvlok werd steeds groter en ten slotte werd zij tot een
vrouwengedaante, gekleed in het fijnste witte gaas dat wel uit miljoenen
sterrevlokjes leek samengesteld.

Zij was zo mooi en fijn, maar van ijs, verblindend blinkend ijs, maar
toch leefde zij; haar ogen staarden als heldere sterren maar er was geen
kalmte of rust in.

Zij knikte in de richting van het raam en wenkte met de hand. Het
jongetje schrok ervan en sprong van de stoel af; toen was het of er
buiten een grote vogel langs het raam vloog.

De volgende dag was het helder vriesweer - en toen viel de dooi in en
kwam het voorjaar, de zon scheen, de eerste groene blaadjes kwamen te
voorschijn, de zwaluwen bouwden hun nestje, de ramen werden geopend en
de kindertjes zaten weer in hun tuintje hoog in de dakgoot boven op het
huis.

De rozen bloeiden die zomer mooier dan ooit; het meisje had een gezang
geleerd en daarin stond van rozen en daarbij dacht zij aan haar eigen
rozen en zij zong dat gezang voor de kleine jongen en hij zong het mee:
"De rozen bloeien in het dal Waar ik Kindeke Jezus treffen zal." En de
kleintjes zaten hand in hand, kusten de rozen en keken omhoog in Gods
heldere zonneschijn en praatten ertegen, alsof het Jezuskindje daar was.
Wat waren dat een heerlijke zomerdagen; wat een zegen daarbuiten bij de
frisse rozeboompjes te zitten die maar nooit wilden ophouden met
bloeien. Kay en Gerda zaten te kijken in het prentenboek met beesten en
vogels; toen was het - de klok van de grote kerktoren sloeg juist vijf
slagen - dat Kay zei: "Au! Daar stak iets in mijn hart en nu krijg ik
iets in mijn oog!" Het kleine meisje sloeg haar armen om zijn hals; hij
knipte met zijn ogen, nee, er was niets te zien. "Ik geloof dat het weg
is!" zei hij; maar het was niet weg.

Dat was nu juist een van die glassplinters die van de spiegel waren
gesprongen. Je weet wel die trollenspiegel, dat lelijke glas dat maakte
dat alles, wat groot en mooi was en zich daarin spiegelde, klein en
lelijk werd. Maar het boze en slechte werd nog erger en elk gebrek viel
terstond in het oog.

Die arme Kay, hij had ook een splinter midden in het hart gekregen.

Dat zou weldra als een ijsklomp worden. Nu deed hetgeen pijn meer, maar
de splinter zat erin. "Waarom huil je?" vroeg hij. "Wat ben je zó
lelijk! Ik mankeer toch niets! Jasses!" riep hij opeens: "Aan die roos
daar heeft een rups gevreten! En kijk eens, die daar is helemaal scheef!
Die rozen zijn eigenlijk heel lelijke, net als de bakken waarin ze
staan!" En hij schopte met zijn voet hard tegen de bak en rukte de twee
rozen af. "Kay, wat doe je!" riep het kleine meisje. En toen hij haar
schrik zag rukte hij nog een roos af en ging toen door het raam naar
binnen, weg van die lieve Gerda.

Toen zij later met het prentenboek kwam, zei hij dat dit goed was voor
zuigelingen.

Vertelde grootmoeder verhaaltjes, dan kwam hij altijd met een maar. Ja,
als hij de kans schoon zag liep hij achter haar aan, zette een bril op
en deed haar stem na.

Dat leek precies en dan moesten de mensen om hem lachen. Weldra kon hij
alle mensen in de straat nabootsen. Alles wat er gek en lelijk aan hen
was wist Kay na te doen en dan zeiden de mensen: "Er zit vast een goede
kop op die jongen!" Maar het was het stukje glas dat hij in zijn oog
had, en het stukje glas dat in zijn hart zat; daar kwam het van dat hij
zelfs de kleine Gerda plaagde die met haar hele hart van hem hield.

Zijn spelletjes werden heel anders dan vroeger, ze werden zo verstandig:
op een winterdag dat de sneeuwvlokken joegen, kwam hij met een groot
brandglas, hij hield een slip van zijn blauwe jasje buiten het raam en
liet er de sneeuwvlokken op vallen. "Kijk nu eens in het glas, Gerda!"
zei hij en iedere sneeuwvlok werd veel groter en zag eruit als een
prachtige bloem of een tienkantige ster: het was prachtig om te zien.
"Kijk eens hoe kunstig!" zei Kay, "het is veel interessanter dan
echte bloemen. Er is geen enkele fout aan, ze zijn precies zoals ze zijn
moeten, als ze maar niet smelten!" Kort daarop kwam Kay buiten met
grote handschoenen aan en zijn slee op de rug. Hij schreeuwde Gerda in
het oor: "Ik mag gaan sleeën op het grote plein waar de anderen
spelen!" en weg was hij.

Op het plein bonden de dapperste jongens hun slee dikwijls vast aan een
boerenwagen, en dan reden zij een heel eind mee.

Dat was een reuze pret.

Toen het spel in volle gang was kwam er een grote slee; die was helemaal
wit geverfd en erin zat iemand gewikkeld in een ruige, witte pels en met
een ruige, witte muts op.

De slee ging het plein tweemaal rond en Kay bond er zijn sleetje vlug
aan vast en nu gleed hij mee. Het ging sneller en sneller, regelrecht de
eerste straat in; degene die de leidsels hield draaide het hoofd om en
knikte vriendelijk tegen Kay. Het was net alsof zij elkaar kenden;
telkens als Kay zijn sleetje wilde losmaken knikte de onbekende weer en
dan bleef Kay zitten.

Zij reden regelrecht de stadspoort uit.

Toen begon de sneeuw zo dicht te vallen dat de kleine jongen geen hand
voor ogen meer kon zien terwijl hij voortreed. Hij liet snel het touw
schieten om van de grote ar los te komen, maar het hielp niet, zijn
kleine sleetje zat vast en het ging ervandoor, zo snel als de wind.

Toen riep hij zo luid hij kon, maar niemand hoorde hem en de sneeuw joeg
en zijn sleetje vloog maar door; af en toe sprong het omhoog, het leek
wel of hij over sloten en heggen ging. Hij was heel angstig; hij wilde
het Onzevader bidden, maar hij wist alleen nog de tafel van
vermenigvuldiging.

De sneeuwvlokken werden groter en groter, ten slotte zagen zij eruit als
grote witte hoenderen. Plotseling sprongen ze opzij, de grote slee hield
in en de onbekende stond op, de pels en de muts waren louter sneeuw; een
dame was het, zo groot en rank, zo schitterend wit; het was de
sneeuwkoningin. "We zijn een heel eind gekomen!" zei zij, "maar is
dat een kou lijden. Kruip in mijn berenpels.

Zij zette hem naast zich in de slee en sloeg de pels om hem heen; het
was of hij in een grote sneeuwhoop wegzonk. "Heb je het nog koud!"
vroeg zij en toen kuste zij hem op het voorhoofd. Hu!, dat was kouder
dan ijs, dat ging hem regelrecht naar het hart dat toch al half een
ijsklomp was; het leek alsof hij sterven ging maar slechts één ogenblik,
toen deed het hem juist goed; hij voelde de kou rondom zich niet meer.
"Mijn slee, vergeet mijn slee niet!" Dat was het eerste waaraan hij
dacht; en zij werd een van de witte hoenderen op de rug gebonden en die
vloog achter hen aan.

De sneeuwkoningin kuste Kay nog eens en toen was hij kleine Gerda
vergeten en de grootmoeder en allen daar thuis. "Nu krijg je geen
kussen meer!" zei ze, "want dan zou ik je doodkussen!" Kay keek haar
aan, zij was zo mooi, een verstandiger, liever gezicht kon hij zich niet
denken; nu leek zij niet van ijs zoals die keer toen zij buiten het raam
had gezeten en hem had toegewenkt; in zijn ogen was zij volmaakt. Hij
was helemaal niet bang en hij vertelde haar dat hij uit het hoofd kon
rekenen en ook met breuken, hoeveel vierkante mijlen elk land groot was
en hoeveel inwoners het had, en zij glimlachte maar.

Toen dacht hij dat hij toch niet genoeg wist en hij keek omhoog in het
grote, grote luchtruim en zij vloog met hem, vloog omhoog naar de zwarte
wolk en de storm suisde en bruiste; het was alsof hij oude liederen
zong.

Zij vlogen over bossen en meren, over zeeën en landen.

Onder hen loeide de koude storm, de wolven huilden, de sneeuw fonkelde,
daaroverheen vlogen de zwarte krassende kraaien. Maar over dit alles
scheen de maan groot en helder en daarnaar keek Kay de lange, lange
winternacht; overdag sliep hij aan de voeten van de sneeuwkoningin.

DERDE GESCHIEDENIS.

DE BLOEMENTUIN VAN HET VROUWTJE, DAT TOVEREN KON

Maar hoe had kleine Gerda het toen Kay niet meer terugkwam? Waar was hij
toch? Niemand wist het, niemand kon antwoord geven.

De jongens vertelden alleen maar dat zij gezien hadden hoe hij zijn
sleetje aan een prachtige, grote slee had gebonden en daarmee de straat
was ingereden en door de stadspoort verdwenen. Niemand wist waar hij
was, veel tranen werden vergoten, de kleine Gerda huilde lang en innig.

Toen zeiden ze dat hij dood was: hij was buiten de stad in de rivier
verdronken; o, wat waren dat lange, donkere winterdagen. Nu kwam de
lente met warme zonneschijn. "Kay is dood en weg!" zei kleine Gerda.
"Dat geloof ik niet!" zei de zonneschijn. "Hij is dood en weg!" zei
ze tegen de zwaluwen. "Dat geloof ik niet!" antwoordden die, en ten
slotte geloofde de kleine Gerda het ook niet meer. "Ik doe mijn nieuwe,
rode schoentjes aan," zei ze op een morgen, "die heeft Kay nog nooit
gezien en dan ga ik naar de rivier om haar naar Kay te vragen!" Het was
heel vroeg in de morgen; zij kuste de oude grootmoeder die nog sliep,
deed de rode schoentjes aan en ging helemaal alleen de poort uit en naar
de rivier toe. "Is het waar dat jij mijn vriendje hebt weggenomen? Ik
zal je mijn rode schoentjes schenken als je hem aan mij terug wilt
geven!" En de golven, dacht zij, knikten zo wonderlijk; toen nam zij
haar rode schoentjes, het liefste dat zij bezat, en wierp ze allebei in
de rivier. Maar ze vielen dicht bij de oever en de golfjes droegen ze
dadelijk weer naar land, naar haar terug. Het was alsof de rivier het
liefste dat zij bezat niet wilde aannemen, daar zij immers de kleine Kay
niet had. Maar Gerda geloofde dat zij de schoentjes niet ver genoeg
geworpen had en daarom klom zij in een boot die in het riet lag.

Zij ging helemaal in de uiterste punt staan en gooide de schoentjes weer
weg; maar de boot was niet vastgebonden en door de beweging die zij
maakte dreef zij van het land weg.

Zij merkte het en wilde gauw terug, maar voor zij aan het andere einde
was, was de boot al meer dan een el weg en nu dreef zij veel sneller.

Toen schrok de kleine Gerda erg en ze begon te huilen, maar niemand
hoorde haar behalve de mussen en die konden haar niet aan land dragen.

Zij vlogen langs de oever mee en zongen als om haar te troosten: "Hier
zijn we! Hier zijn we!" De boot dreef stroomafwaarts; de kleine Gerda
zat heel stil op haar kousenvoetjes. Haar kleine, rode schoentjes dreven
achter haar aan maar zij konden de boot niet inhalen, die ging al
sneller. Mooi was het aan beide oevers, mooie bloemen, oude bomen en
hellingen met schapen en koeien; maar er was geen mens te zien.
Misschien brengt de rivier mij naar kleine Kay, dacht Gerda, en dat
troostte haar.

Zij stond op en keek uren achtereen naar de mooie groene oevers; toen
kwam zij bij een grote kersenboomgaard en daar stond een huisje met
vreemde code en blauwe ramen, verder een strodak en buiten twee houten
soldaten die het geweer presenteerden voor wie langs voer. Gerda riep
hen aan, zij dacht dat zij levend waren, maar zij antwoordden natuurlijk
niet.

Zij kwam tot vlak bij hen, de rivier stuurde de boot recht op het land
aan. Gerda riep nog luider en toen kwam er uit het huisje een oude, oude
vrouw die op een kruk steunde; zij had een grote zonnehoed op, die was
beschilderd met de mooiste bloemen. "Jouw arm klein kindje!" zei de
oude vrouw, "hoe ben je op die grote snelle rivier gekomen en zo ver de
wijde wereld in gedreven?" En toen ging de oude vrouw helemaal in het
water staan, ze haakte haar kruk in de boot vast, trok die aan land en
tilde kleine Gerda eruit. En Gerda was blij dat zij op het droge kwam,
maar toch een beetje bang voor de vreemde oude vrouw. "Vertel mij toch
eens gauw wie je bent en hoe je hier komt!" zei ze. En Gerda vertelde
haar alles.

De oude vrouw schudde haar hoofd en zei: "Hm! hm!" En toen Gerda alles
had gezegd en haar vroeg of zij kleine Kay niet gezien had, zei de vrouw
dat hij niet voorbij was gekomen, maar hij kwam nog wel, ze moest maar
niet bedroefd zijn maar haar kersen eens proeven, en haar bloemen
bekijken: die waren mooier dan het mooiste prentenboek, die konden elk
een heel verhaal vertellen.

Toen nam zij Gerda bij de hand; zij gingen het huisje binnen en de oude
vrouw deed de deur op slot.

De ramen zaten toch zo hoog en het glas was rood, blauw en geel; het
daglicht scheen zo vreemd naar binnen met alle kleuren. Maar op tafel
stonden de heerlijke kersen en Gerda at zoveel ze maar wilde, want dat
mocht. En terwijl zij zat te eten kamde de oude vrouw haar haar met een
gouden kam en het haar krulde met een gouden glans om het lieve, ronde
gezichtje, dat eruitzag als een roos. "Naar zo'n lief klein meisje heb
ik toch zo erg verlangd," zei het oudje. "Nu zal je eens zien hoe goed
wij het samen zullen hebben!" En terwijl zij kleine Gerda's haar bleef
kammen vergat Gerda haar vriendje Kay meer en meer; want de oude vrouw
kon toveren. Maar een boze tovervrouw was zij niet.

Zij toverde maar zo'n beetje voor haar eigen plezier en zij wilde
kleine Gerda graag houden.

Daarom ging zij de tuin in en wees met haar kruk naar alle
rozenboompjes, en hoe mooi ze ook stonden te bloeien, zij zonken toch
alle in de zwarte aarde weg en je kon niet zien waar zij gestaan hadden.
Het oudje was bang dat Gerda, als zij de rozen zag, aan haar eigen rozen
zou denken en zich dan kleine Kay zou herinneren en van haar weglopen.
Nu bracht zij kleine Gerda in de bloementuin. Nee maar, wat een geur en
een pracht. Alle bloemen die je je kon denken en van elk jaargetijde
stonden er in volle bloei: geen prentenboek kon bonter en mooier zijn.
Gerda danste en speelde tot de zon onderging achter de hoge kersenbomen.

Toen kreeg zij een heerlijk bed met roodzijden kussens erin; die waren
gevuld met blauwe viooltjes, en zij sliep en droomde daar even heerlijk
als een koningin op haar trouwdag.

De volgende dag kon zij weer met de bloemen spelen in de warme
zonneschijn.

Zo gingen er vele dagen voorbij. Gerda kende elke bloem, maar hoeveel er
ook waren, toch meende zij dat er één ontbrak, maar welke, dat wist zij
niet.

Toen zat zij op een dag naar de zonnehoed van de oude vrouw te kijken
met die geschilderde bloemen, en de mooiste daarop was een roos.

De oude vrouw had vergeten die van de hoed af te doen toen zij de andere
onder de grond toverde.

Zo gaat het als men zijn gedachten niet bij elkaar houdt! "Wat!" zei
Gerda, "zijn hier geen rozen?" En zij sprong midden in de perken,
zocht en zocht, maar er was er geen te vinden; toen ging zij zitten
huilen, maar haar tranen vielen juist daar waar een rozenboompje in de
grond gezonken was.

Toen de warme tranen op de grond vielen schoot het boompje ineens
omhoog, even bloeiend als het was verdwenen en Gerda kuste de rozen en
dacht aan de heerlijke rozen thuis en toen ook aan de kleine Kay. "O,
wat heb ik mij verlaat!" zei het kleine meisje. "Ik moest Kay toch
zoeken! Weten jullie niet waar hij is?" vroeg zij aan de rozen.
"Geloven jullie dat hij dood is?" - "Dood is hij niet," zeiden de
rozen. "Wij zijn immers onder de grond geweest, daar zijn alle doden,
maar Kay was er niet!" - "Dank jullie wel!" zei kleine Gerda en zij
ging naar de andere bloemen toe en keek in hun kelk en vroeg: "Weten
jullie niet waar kleine Kay is?" Maar iedere bloem stond in de zon en
droomde haar eigen sprookje of geschiedenis; daarvan kreeg kleine Gerda
er zoveel te horen, maar niemand wist iets over Kay. En wat zei de
vuurlelie dan? "Hoor je de trommel: boem! boem! Het zijn maar twee
tonen, altijd boem! boem! Hoor het klaaglied der vrouwen! Hoor de roep
der priesters! In haar lange rode kleed staat de Hindoevrouw op de
brandstapel, de vlammen slaan hoog op om haar en haar dode man. Maar de
Hindoevrouw denkt aan de levende hier in de kring, aan hem wiens ogen
feller branden dan de vlammen, die straks haar lichaam tot as
verbranden. Kunnen de vlammen van het hart sterven in de vlammen van de
brandstapel?" - "Daar begrijp ik niets van!" zei kleine Gerda. "Dat
is mijn sprookje!" zei de vuurlelie. Wat zegt de winde? "Over de enge
bergpas hangt een oude ridderburcht; de dichte klimop groeit omhoog
langs de oude rode muren, blad aan blad; om het balkon slingert hij
zich, en daar staat een lieftallig meisje: zij buigt haar hoofd over de
leuning en kijkt de weg af. Geen roos hangt frisser aan haar takken dan
zij, geen appelbloesem als de wind hem meevoert zweeft bevalliger dan
zij; wat ritselt haar prachtige zijden kleed. "Komt hij nog niet!" -
"Is het Kay die je bedoelt?" vroeg kleine Gerda. "Ik vertel alleen
maar mijn eigen sprookje, mijn droom," antwoordde de winde. Wat zegt
het sneeuwklokje? "Tussen de bomen hangt aan touwen de smalle plank,
dat is een schommel; twee lieve kleine meisjes - hun jurkje is wit als
sneeuw, lange groene linten fladderen van hun hoed - zitten erop, hun
broer die groter is dan zij staat op de schommel. Hij heeft de arm om
het touw geslagen om zich vast te houden, want in zijn ene hand heeft
hij een kommetje en in de andere een Goudse pijp. Hij blaast zeepbellen.

De schommel zwaait en de zeepbellen vliegen omhoog met mooie, wisselende
kleuren; de laatste hangt nog aan de pijpenkop en buigt zich in de wind;
de schommel zwaait.

De kleine zwarte hond, licht als de zeepbellen, staat op zijn
achterpoten en wil ook op de schommel.

Die vliegt weer weg, de hond valt, keft en is boos.

Ze lachen hem uit, de zeepbellen spatten uiteen - Een wiegende plank,
een spattende zeepbel, dat is mijn gezang!" - "Het kan best zijn dat
het mooi is wat je vertelt, maar je zegt het zo bedroefd en praat
helemaal niet over Kay. Wat zeggen de hyacinten?" - "Er waren drie
bevallige zusters, doorschijnend en fijn; de een had een rode jurk, de
ander een blauwe, de derde was helemaal in het wit; hand in hand dansten
zij aan het stille meer in de heldere maneschijn. Het waren geen
elfenkindertjes, 't waren mensenkinderen. Een zoete geur verspreidde
zich en de meisjes verdwenen in het bos.

De geur werd sterker: drie doodkisten - daarin lagen de bevallige
meisjes - kwamen uit het dichtst van het bos en gleden nu over het meer;
glimwormpjes vlogen rondom, als kleine zwevende lichtjes. Sliepen de
dansende meisjes of waren zij dood? De bloemengeur zegt dat zij dood
zijn; de avondklok luidt over de doden." - "Je maakt me helemaal
bedroefd," zei kleine Gerda. "Je ruikt zo sterk, ik moet aan de dode
meisjes denken. Ach, is kleine Kay dan werkelijk dood? De rozen zijn
onder de grond geweest en zij zeggen van niet!" - "Ding, dong!"
luidden de hyacintenklokjes. "Wij luiden niet over de kleine Kay, hem
kennen we niet. Wij zingen alleen maar ons wijsje, het enige dat wij
kennen!" Gerda ging naar het boterbloempje dat glinsterend tussen zijn
glimmende groene bladeren stond. "Jij bent me een helder zonnetje!"
zei Gerda. "Vertel mij eens of je weet, waar ik mijn vriendje moet
zoeken." En het boterbloempje glinsterde zo mooi en keek Gerda aan.
Welk liedje kon het boterbloempje wel zingen? Het was weer niet over
Kay. "Op een binnenplaatsje scheen op de eerste voorjaarsdag Gods zon
zo warm; de stralen gleden langs de witte muur van het huis, vlakbij
groeiden de eerste gele bloemen, glanzend goud in de warme zonnestralen.

De oude grootmoeder zat buiten in haar stoel, het kleindochtertje, het
arme mooie dienstmeisje kwam thuis voor een kort bezoek, zij kuste de
grootmoeder; er was hartengoud in die kus. Goud in de mond, goud op de
grond, goud daarboven in de morgenstond. Kijk dat is mijn verhaaltje!"
zei de boterbloem. "Mijn arme, oude grootmoeder!" zuchtte Gerda. "Ja,
zij verlangt zeker naar me en ze treurt over me net als over kleine Kay.
Maar ik kom weer gauw terug en dan breng ik Kay mee. Het helpt mij niets
dat ik het de bloemen vraag.

Ze kunnen alleen maar hun eigen liedje zingen, zij geven mij geen
antwoord!" En toen bond zij haar jurkje op om harder te kunnen lopen,
maar de narcis sloeg tegen haar been toen zij erover sprong; toen bleef
zij staan, keek naar de lange bloem en vroeg: "Weet jij misschien
iets?" En zij boog zich helemaal over de narcis heen. En wat zei die?
"Ik kan me zelf zien! Ik kan me zelf zien!" zei de narcis. "O, o, wat
ruik ik lekker! Boven, in het kleine dakkamertje, half gekleed, staat
een danseresje, zij staat nu eens op één been, dan weer op twee, zij
trapt naar de hele wereld, zij is oogverblindend.

Zij giet water uit de theepot uit over een stuk goed; ze houdt het op,
het is een keurslijfje: zindelijkheid is maar alles.

De witte jurk hangt aan de haak, die is ook in de theepot gewassen en op
het dak gedroogd; die doet ze aan, de saffraangele sjaal om de hals, dan
lijkt de jurk des te witter. Het been omhoog. Kijk, hoe ze haar hoofd in
de nek gooit, terwijl ze op haar steel staat. Ik kan me zelf zien! Ik
kan me zelf zien!" - "Dat kan me allemaal niets schelen!" zei Gerda.
"Dat hoef je me niet te vertellen!"

Toen liep ze naar het eind van de tuin. Het hek was dicht, maar zij
wrikte aan de verroeste grendel, toen ging die los en de deur sprong
open en toen liep kleine Gerda op haar blote voetjes de wijde wereld in.

Zij keek driemaal om, maar er was niemand die haar achternakwam.

Ten slotte kón zij niet meer en ze ging op een grote steen zitten.

Toen zij om zich heen keek was de zomer voorbij, het was ver in het
najaar.

Dat kon je in die mooie tuin helemaal niet merken, daar had je altijd de
zon en de bloemen van alle jaargetijden. "Och, och, wat heb ik mij
verlaat!" zei kleine Gerda. "Het is al najaar, dan mag ik helemaal
niet rusten!" Zij stond op om verder te gaan.

O, wat deden haar kleine voetjes pijn en wat waren ze moe.

Overal zag het er koud en troosteloos uit: de lange wilgebladeren waren
helemaal geel en de nevel druppelde er in straaltjes van af. Het ene
blad na het andere viel, alleen de sleedoorn stond vol met zijn harde
vruchten waarvan je mond samentrok.

O, wat was het grauw en somber in de wijde wereld.

VIERDE GESCHIEDENIS. PRINS EN PRINSES

Gerda moest weer even uitrusten; toen sprong er voor haar op de sneeuw
een grote kraai, die had daar lang naar haar zitten kijken en met zijn
kop gedraaid; nu zei hij: "Kra! kra! - gedag! gedag!" Beter kon hij
zich niet uitdrukken, maar hij meende het goed met het kleine meisje en
vroeg waar zij zo alleen heen ging in de wijde wereld. Het woord alleen
verstond Gerda best en zij voelde heel goed hoeveel daar in lag. En toen
vertelde zij de kraai haar hele levensgeschiedenis en ze vroeg of hij
Kay niet had gezien.

De kraai knikte heel nadenkend en zei: "Dat kon wel eens! Dat kon wel
eens!" - "Wat, denk je heus!" riep het kleine meisje en zij had de
kraai bijna doodgedrukt, zo kuste zij hem. "Kalm wat! Kalm wat!" zei
de kraai. "Ik geloof wel dat het de kleine Kay kan zijn. Maar nu heeft
hij jou vast vergeten voor de kleine prinses!" - "Woont hij bij een
prinses?" vroeg Gerda. "Ja, hoor!" zei de kraai. "Maar het kost mij
zo'n moeite jouw taal te spreken.

Versta je kraaientaal, dan kan ik beter vertellen!" - "Nee, die heb ik
niet geleerd!" zei Gerda, "maar grootmoeder kende die en de P-taal
ook. Had ik het maar geleerd!" - "Doet er niet toe!" zei de kraai.
"Ik zal vertellen zo goed ik kan, maar mooi wordt het niet," en toen
vertelde hij wat hij wist. "In het koninkrijk waar we nu zitten, woont
een prinses die ongelofelijk knap is, maar ze heeft dan ook alle kranten
gelezen die er op de wereld zijn en ze weer vergeten ook.

Zo knap is zij. Laatst zat ze op de troon, en dat is toch werkelijk
zo'n pretje niet zegt men, daar begint ze een liedje te neuriën en dat
was toevallig: Waarom zou ik niet trouwen. "Hoor eens, daar zit wel wat
in," zegt ze, en toen wilde ze trouwen, maar zij wilde een man hebben
die wist te antwoorden als je tot hem sprak. Niet iemand die er alleen
maar voornaam uit kon zien, want dat is zo vervelend. Nu liet zij alle
hofdames optrommelen en toen die hoorden wat zij wilde, waren ze
opgetogen.

Dat mag ik zien, zeiden zij, daar heb ik laatst ook al aan gedacht!" -
Geloof me gerust, alles wat ik zeg is waar!" zei de kraai. "Ik heb een
tam liefje dat vrij rondloopt in het slot en zij heeft me alles
verteld." Dat was natuurlijk ook een kraai, dat liefje, want soort
zoekt soort, en een kraai zoekt altijd een kraai. "De kranten kwamen
terstond uit met een bladzij vol harten en de handtekening van de
prinses; daarin kon men lezen dat het elke jongeman die er goed uitzag,
vrij stond naar het slot te gaan om met de prinses te spreken; en wie er
zo sprak dat je kon horen dat hij daar thuis was en wie het best sprak,
die zou de prinses tot man nemen! Ja, ja!" zei de kraai, "geloof me
gerust, het is zo zeker als ik hier zit.

De mensen stroomden toe, er waren een gedrang en geloop, maar het lukte
niet, niet op de eerste, en niet op de volgende dag. Allemaal konden zij
goed praten zolang zij buiten op straat waren, maar kwamen zij de
slotpoort binnen en zagen zij de garde in zilver gekleed en langs de
trappen de lakeien in goud en de grote verlichte zalen, dan werden zij
overbluft. En stonden zij voor de troon waarop de prinses zat, dan
wisten zij niets te zeggen dan het laatste woord dat zij had gezegd, en
het kon haar volstrekt niet schelen om dat nog eens te horen. Het was
net alsof de mensen daarbinnen snuiftabak op hun maag hadden gekregen en
in slaap waren gevallen, totdat zij weer buiten kwamen, ja dan konden
zij praten. Er stond een rij, helemaal van de stadspoort tot aan het
slot. Ik was zelf in de stad en zag het!" zei de kraai. "Ze werden
hongerig en dorstig, maar ze kregen niet eens een glas lauw water van
het slot. Wel hadden een paar van de slimsten brood meegenomen, maar ze
deelden niet met hun buurman.

Ze dachten zeker: laat hij er maar hongerig uitzien, dan neemt de
prinses hem niet!" - "Maar Kay, kleine Kay!" vroeg Gerda. "Wanneer
kwam hij? Was hij onder al die mensen?" - "Geduld, geduld! Nu zijn we
bijna aan hem toe. Het was op de derde dag, toen kwam er een klein
kereltje zonder paard of wagen heel vrijmoedig op het slot aanmarcheren;
zijn ogen straalden als de jouwe, hij had mooie, lange haren, maar zat
armoedig in de kleren!" - "Dat was Kay!" jubelde Gerda. "O, dan heb
ik hem gevonden!" En zij klapte in de handen. "Hij had een ranseltje
op zijn rug!" zei de kraai. "Nee, dat was vast zijn sleetje!" zei
Gerda, "want met zijn sleetje is hij weggegaan!" - "Dat kan wel
zijn," zei de kraai, "ik heb niet zo goed gekeken. Maar ik weet van
mijn tamme liefje dat hij de slotpoort binnenkwam en de lijfgarde in
zilver zag en langs de trap omhoog de lakeien in goud, en dat hij niet
het minst uit het veld was geslagen maar tot hen zei: "Het moet
vervelend zijn op de trap te staan, ik ga liever naar binnen!" Daar
baadden de zalen in licht, geheimraden en excellenties liepen er rond of
het niets was en alles blonk van het goud. Je zou er stil van worden!
Zijn laarzen kraakten zo vreselijk hard, maar hij werd toch niet
bang!" - "Het is vast en zeker Kay!" zei Gerda. "Ik weet dat hij
nieuwe laarzen aan had, ik heb ze horen kraken in grootmoeders
kamertje." - "Ja, kraken dat deden ze!" zei de kraai. "En zonder
aarzelen ging hij recht op de prinses af; zij zat op een parel zo groot
als een spinnewiel. Alle hofdames met hun kameniers en met de kameniers
van die kameniers, en alle hofjonkers met hun dienaren en met de
dienaren van die dienaren, die weer een knecht hielden, hadden zich
rondom haar opgesteld; en hoe dichter ze bij de deur stonden, des te
trotser zagen zij eruit.

De knecht van de dienaar kon je haast niet aankijken, zo trots stond hij
bij de deur!" - "Dat moet ontzettend zijn!" zei kleine Gerda. "En
Kay heeft de prinses toch gekregen?" - "Als ik geen kraai geweest was
dan had ik haar genomen en dat niettegenstaande ik verloofd ben. Hij
moet evengoed gesproken hebben als ik spreek wanneer ik kraaientaal
praat, dat weet ik van mijn tamme liefje. Hij was vrijmoedig en
innemend, hij was helemaal niet gekomen om een aanzoek te doen, helemaal
alleen gekomen om de prinses in al haar knapheid te horen en daar was
hij tevreden mee en zij was weer tevreden met hem." - "Ja zeker, het
was Kay!" zei Gerda. "Hij was zo knap, hij kon uit het hoofd rekenen
met breuken! O, wil je me niet binnen in het slot brengen?" - "Ja, dat
is makkelijk gezegd!" zei de kraai. "Maar hoe doen we dat? Ik zal er
eens over spreken met mijn tamme liefje, zij kan ons wel raad geven;
want dit moet ik je zeggen, zo'n klein meisje als jij krijgt nooit
verlof zo maar binnen te komen!" - "Ja, dat krijg ik wel!" zei Gerda.
"Als Kay hoort dat ik hier ben, komt hij dadelijk naar buiten om mij te
halen!" - "Wacht op mij bij die stenen daar!" zei de kraai, hij
draaide met zijn kop en vloog weg. Pas toen het donker geworden was kwam
de kraai weer terug. "Raar, raar!" zei hij. "Ik moet je vele malen
van haar groeten! En hier is een broodje voor je, dat heeft ze in de
keuken voor je weggenomen: daar is brood genoeg en je bent zeker
hongerig. Het is niet mogelijk dat je het slot binnenkomt, je bent op
blote voeten; de garde in zilver en de lakeien in goud zouden je niet
toelaten. Maar huil maar niet, je zult er toch komen. Mijn liefje weet
een kleine achtertrap die naar de slaapkamer voert en zij weet de
sleutel te vinden." Zij gingen de tuin binnen en de grote laan door,
waar het ene blad na het andere viel. En toen op het slot de lichten
uitgingen, het ene na het andere, leidde de kraai kleine Gerda naar de
achterdeur die op een kier stond. "O, wat klopte Gerda's hartje van
angst en verlangen! Het was net alsof zij iets slechts ging doen en zij
wilde toch alleen maar te weten komen of het kleine Kay was. Ja, hij
moest het zijn; zij zag zijn verstandige ogen en zijn lange haar zo
levendig voor zich; zij kon precies zien hoe hij glimlachte zoals thuis,
wanneer zij onder de rozen zaten. Hij zou zeker blij zijn als hij haar
zag; hij zou horen wat een lange weg zij om hem was gegaan en weten hoe
bedroefd ze thuis allemaal waren geweest, toen hij niet terugkwam.

O, wat een angst en wat een vreugde. Nu waren ze op de trap, daar
brandde een lampje op een kast; midden in de gang stond de tamme kraai
en draaide haar kopje naar alle kanten en bekeek Gerda, die boog zoals
grootmoeder haar had geleerd. "Mijn verloofde heeft zo warm over u
gesproken, mijn kleine meid," zei de tamme kraai. Uw vita, zoals men
dat noemt, is dan ook zeer roerend! Wilt gij de lamp nemen, dan zal ik
voorgaan. Wij gaan hier rechtuit, want daar komen we niemand tegen!" -
"Het is net alsof er iemand achter ons aankomt!" zei Gerda en er
suisde iets voorbij. Het waren net schaduwen langs de muren: paarden met
fladderende manen en dunne poten; jagers, heren en dames te paard. "Dat
zijn de dromen maar!" zei de kraai, "die komen de gedachten van de
vorstelijke personen afhalen voor de jacht: dat treft goed, dan kunt gij
ze des te beter in bed bekijken. Maar ik hoop nu dat ge mij niet
vergeten zult, als ge tot eer en aanzien komt!" - "Daar hoeven we toch
niet over te praten!" zei de kraai uit het bos. Nu kwamen zij de eerste
zaal binnen, die had muren bekleed met rozerood gebloemde atlaszijde;
hier suisden de dromen hen reeds voorbij, maar ze gingen zo snel dat
Gerda de vorstelijke personen niet te zien kreeg.

De ene zaal was al mooier dan de andere, ja, ze zou er verlegen van
worden. Nu waren zij in de slaapkamer.

De zoldering leek een grote palm met bladeren van glas, kostbaar glas,
en midden in het vertrek hingen aan een dikke gouden steel twee bedden
die ieder de vorm van een lelie hadden: het ene was wit, daar lag de
prinses in, het andere rood, daarin moest Gerda kleine Kay zoeken; zij
boog een van de rode bladeren opzij en toen zag zij een bruine nek. - O,
het was Kay! - Zij riep luid zijn naam en hield de lamp boven hem - de
dromen suisden te paard de kamer weer binnen - hij ontwaakte, draaide
zijn hoofd om - het was kleine Kay niet. Het was alleen maar de nek van
een prins die op Kay leek, maar jong en mooi was hij. En uit het witte
leliebed gluurde de prinses naar buiten en vroeg wat er was.

Toen huilde kleine Gerda en vertelde haar hele geschiedenis en alles wat
de kraaien voor haar hadden gedaan. "Arme stakker!" zeiden de prins en
prinses, en zij prezen de kraaien en vertelden dat zij helemaal niet
boos op ze waren, maar ze moesten het toch niet weer doen. Intussen
zouden zij een beloning ontvangen. "Willen jullie vrij wegvliegen?"
vroeg de prinses, "of willen jullie een vaste aanstelling als hofkraai
hebben, met alles wat er in de keuken afvalt?" De beide kraaien bogen
en vroegen om een vaste aanstelling; want zij dachten aan hun oude dag
en zeiden: "Het is goed iets voor de oude man te hebben," zoals zij
het noemden. En de prins kwam uit zijn bed en liet er Gerda in slapen,
en meer kon hij njet doen.

Zij vouwde haar handjes en dacht: Wat zijn alle mensen en dieren toch
goed, en toen sloot zij haar oogjes en sliep. Alle dromen kwamen weer
binnenzweven en nu zagen zij eruit als Gods engelen en zij trokken een
sleetje en daar zat Kay op en hij knikte; maar alles was maar een droom
en daarom was het weg, zo gauw zij ontwaakte.

De volgende morgen werd zij van top tot teen in zijde en fluweel
gekleed; zij mocht op het slot blijven, maar zij vroeg slechts om een
wagentje met een paard ervoor en een paar laarsjes, dan wilde zij weer
de wijde wereld in rijden en Kay zoeken. En ze kreeg zowel laarsjes als
een mof, zij werd toch zo fijn aangekleed.

Toen zij vertrekken wilde reed er een nieuwe koets van puur goud voor;
het wapen van de prins en de prinses schitterde haar als een ster tegen;
koetsier, dienaars, voorrijders - want er waren ook voorrijders'-
hadden een gouden kroon op het hoofd.

De prins en de prinses hielpen haar zelf in de wagen en gaven haar alle
goede wensen mee.

De boskraai, die nu getrouwd was, begeleidde haar de eerste drie mijlen;
hij zat naast haar, want hij kon er niet tegen achteruit te rijden.

De andere kraai stond in de poort en sloeg met de vleugels.

Ze ging niet mee want ze leed aan hoofdpijn sinds zij een vaste
aanstelling en te veel te eten had.

Van binnen was de koets gevoerd met suikerkransjes en op de banken lagen
vruchten en pepernoten. "Vaarwel! Vaarwel!" riepen prins en prinses en
kleine Gerda en de kraai huilden.

Zo gingen de eerste mijlen; toen zei ook de kraai vaarwel en dat was het
zwaarste afscheid; hij vloog in een boom en sloeg met zijn zwarte
vleugels zolang hij de koets, die straalde in de heldere zonneschijn,
kon zien.

VIJFDE GESCHIEDENIS. HET KLEINE ROVERSMEISJE

Zij reden door het donkere bos, maar de koets straalde als een fakkel,
dat stak de rovers in de ogen, dat konden zij niet verdragen. "Dat is
goud! Dat is goud!" riepen zij en ze stormden te voorschijn, grepen de
paarden, sloegen de kleine jockey's, de koetsier en de lakeien dood en
trokken kleine Gerda uit de wagen. "Ze is vet, ze is fijn, ze is met
noten gemest," zei het oude roverswijf; ze had een lange borstelige
baard en wenkbrauwen, die over haar ogen hingen. "Dat is als een gemest
lammetje! Nou, wat zal zij lekker smaken!" En toen trok ze haar blanke
mes dat blonk dat ze ervan ijsde. "Au!" zei het wijf op hetzelfde
ogenblik.

Zij werd in het oor gebeten door haar eigen dochtertje, dat op haar rug
hing en zo wild en weerbarstig te keer ging dat het een lust was. "Jouw
lelijke lastpost!" zei de moeder, maar kwam er niet aan toe om Gerda te
slachten. "Zij moet met mij spelen!" zei het kleine roversmeisje,
"zij moet mij haar mof en haar mooie jurk geven en bij mij in bed
slapen!" En toen beet zij weer, zodat het roverswijf in de lucht sprong
en rondtolde en alle rovers lachten en zeiden: "Kijk eens, hoe ze daar
danst met haar jong!" - "Ik wil in de koets!" zei het roversmeisje en
zij moest en zou haar zin hebben want ze was erg verwend en koppig.

Zij en Gerda zaten erin en toen reden zij over heg en steg dieper het
bos in. Het kleine roversmeisje was even groot als Gerda, maar sterker,
breder in de schouders en donker van huid; haar ogen waren helemaal
zwart, zij zagen er bijna droevig uit.

Zij pakte kleine Gerda om het middel en zei: "Ze zullen je niet
slachten, zolang ik niet boos op je word. Je bent zeker een prinses?" -
"Nee," zei Gerda en vertelde haar alles wat ze had beleefd en hoeveel
ze van kleine Kay hield. Het roversmeisje keek haar heel ernstig aan,
knikte wat met haar hoofd en zei: "Ze zullen je niet slachten, zelfs al
word ik boos op je, want dan zal ik het zelf wel doen!" En toen droogde
zij Gerda's ogen en stak haar beide handjes in de mooie mof, die zo
zacht en warm was. Nu hield de koets stil; ze waren op de binnenplaats
van een roversslot; de muren waren van onder tot boven gescheurd, raven
en kraaien vlogen uit de open gaten en de grote bullebijters, die
eruitzagen of ze elk wel een mens verslinden konden, sprongen hoog op,
maar ze blaften niet, want dat was verboden. In de grote zaal die bruin
zag van de rook brandde zo maar op de stenen vloer een groot vuur; de
rook trok langs de zoldering en moest zelf een uitweg vinden. In een
grote brouwketel stond soep te koken en er werden hazen en konijnen aan
het spit gebraden. "Je moet vannacht hier bij mij slapen, bij al mijn
kleine dieren!" zei het roversmeisje.

Ze kregen te eten en te drinken en gingen toen naar een hoek waar stro
en dekens lagen. Boven hun hoofd zaten op latten en stokken bijna
honderd duiven die schenen alle te slapen, maar ze bewogen toch, toen de
kleine meisjes kwamen. "Die zijn allemaal van mij!" zei het
roversmeisje en ze greep er een beet, hield haar bij de poten vast en
schudde haar, dat zij met haar vleugels sloeg. "Kus haar," riep ze en
sloeg er Gerda mee in het gezicht. "Daar zitten de bosschooiers," ging
ze voort en ze wees naar een traliewerk dat voor een gat, hoog in de (
muur, geslagen was. "Dat zijn de bosschooiers die twee! Ze vliegen weg
als je ze niet goed achter slot houdt, en daar staat mijn oude geliefde
bè!" En zij trok een rendier aan de horens, dat een gepoetste koperen
halsband om had en was vastgebonden. "Hem moeten we ook vasthouden,
anders gaat hij ervandoor. ledere avond kietel ik hem met mijn scherpe
mes in de nek, daar is hij zo bang voor!" En het kleine meisje trok een
lang mes uit een spleet in de muur en liet dat over de hals van het
rendier glijden; het arme beest sloeg met de achterpoten en het
roversmeisje lachte en trok toen Gerda bij zich in bed. "Neem je je mes
mee als je gaat slapen?" vroeg Gerda en ze keek er een beetje angstig
naar. "Ik slaap altijd met mijn mes!" zei het kleine roversmeisje.
"Je weet nooit wat er gebeuren kan. Maar vertel mij nu nog eens van
kleine Kay en waarom je de wijde wereld bent ingetrokken." En Gerda
vertelde van voren af aan en de bosduiven koerden hoog in hun kooi; de
andere duiven sliepen. Het kleine roversmeisje sloeg haar arm om
Gerda's hals, hield het mes in de andere arm en sliep, zo vast dat men
het ver kon horen. Maar Gerda kon geen oog dichtdoen, zij wist niet of
zij zou leven of sterven.

De rovers zaten rondom het vuur, zongen en dronken en het roverswijf
duikelde over haar kop.

O!, het was meer dan akelig om naar te kijken voor het kleine meisje.

Toen zeiden de bosduiven: "Koere, koere! Wij hebben de kleine Kay
gezien. Een witte hen droeg zijn sleetje, hij zat bij de sneeuwkoningin
in de wagen die laag over het bos vloog toen we in ons nest lagen; ze
blies op ons, jongen, en ze gingen allemaal dood, behalve wij tweeën,
koere! koere!" - "Wat zeggen jullie daar?" riep Gerda. "Waar ging de
sneeuwkoningin naar toe? Weet je daar iets van?" - "Ze zal wel naar
Lapland zijn, want daar is altijd sneeuw en ijs.

Vraag het rendier maar dat daar aan zijn touw staat." - "Daar zijn ijs
en sneeuw, daar is het gezegend en goed!" zei het rendier; "daar
spring je vrij rond in de grote schitterende dalen.

Daar heeft de sneeuwkoningin haar zomerverblijf, maar haar vaste slot
ligt hogerop bij de noordpool, op het eiland dat Spitsbergen heet." -
"O Kay, kleine Kay!" zuchtte Gerda. "Nu moet je stil liggen!" zei
het roversmeisje, "anders krijg je mijn mes in je buik!" 's Morgens
vertelde Gerda haar alles wat de bosduiven hadden gezegd en het
roversmeisje keek heel ernstig, knikte met het hoofd en zei: "'t Kan
me niet schelen! 't Kan me niet schelen! Weet jij waar Lapland is?"
vroeg zij aan het rendier. "Wie zou dat beter weten dan ik," zei het
dier en zijn ogen tintelden. "Daar ben ik geboren en getogen, daar
sprong ik over de sneeuwvelden!" - "Hoor eens!" zei het roversmeisje
tot Gerda, "je ziet dat alle mannen weg zijn, maar moeder is er nog en
zij blijft; maar later op de morgen drinkt zij uit de grote fles en gaat
dan een beetje slapen; dan zal ik iets voor je doen!"

Toen sprong ze uit bed, vloog haar moeder om de hals, trok aan haar
baard en zei: "Mijn eigen lieve geitebok, goeiemorgen!" En de moeder
tikte haar op de neus, dat die rood en blauw werd, maar dat was allemaal
louter liefde.

Toen nu de moeder uit haar fles had gedronken en een slaapje deed, ging
het roversmeisje naar het rendier toe en zei: "Ik zou toch zo'n zin
hebben om je nog vele malen met mijn scherpe mes te kietelen, want dan
doe je zo grappig, maar dat kan me nu niet schelen; ik zal je touw
losmaken en je naar buiten helpen, zodat je naar Lapland kunt rennen;
maar je zult je moeten haasten en voor mij dit kleine meisje naar het
slot van de sneeuwkoningin brengen, waar haar vriendje is. Je hebt vast
gehoord wat ze verteld heeft, want ze praatte luid genoeg en jij bent
een luistervink!" Het rendier sprong op van vreugde. Het roversmeisje
tilde kleine Gerda erop en was zo voorzichtig om haar vast te binden, ja
zelfs om haar een kussentje te geven om op te zitten. "Het kan me niet
schelen," zei ze, "daar heb je je gevoerde laarsjes, want het zal koud
worden, maar de mof houd ik, die is te mooi.

Toch zul je geen kou lijden. Hier heb je mijn moeders grote wanten, die
reiken je helemaal tot de elleboog; steek in! Nu lijken je handen
precies op die van mijn lelijke moeder!" Gerda huilde van blijdschap.
"Ik kan niet hebben dat je grient!" zei het kleine roversmeisje. "Nu
moet je juist vrolijk kijken. Hier heb je twee broden en een ham, zodat
je geen honger hoeft te lijden." Alles werd achter op het rendier
gebonden; het roversmeisje deed de deur open, lokte al de grote honden
binnen en toen sneed zij het touw met haar mes door en zei tot het
rendier: "Vooruit dan maar! Pas goed op het kleine meisje." Gerda stak
haar handje met de grote wanten naar het roversmeisje uit en nam
afscheid, en toen vloog het rendier ervandoor over heg en steg door het
grote bos, over moerassen en steppen, zo hard het kon.

De wolven huilden en de raven schreeuwden. "Fuut, fuut!" klonk het
door het luchtruim. Het was of de hemel rood niesde. "Dat is mijn oude
noorderlicht!" zei het rendier, "zie, hoe het licht springt!" En toen
ging het er nog harder vandoor, nacht en dag, de broden waren op, de ham
ook, en toen waren ze in Lapland.

ZESDE GESCHIEDENIS.

DE LAPPENVROUW EN DE FINNENVROUW

Ze hielden stil bij een klein huisje dat er al heel jammerlijk uitzag;
het dak hing haast op de grond en de deur was zo laag dat de familie op
haar buik moest kruipen als ze eruit of erin wilde. Hier was niemand
thuis, behalve een Lappenvrouw die vis stond te bakken bij een
traanlamp; en het rendier vertelde Gerda's hele geschiedenis, maar
eerst die van hemzelf, want het vond die veel gewichtiger en Gerda was
zo verkleumd van de kou dat ze niet praten kon. "Och, jullie arme
stakkers!" zei de Lappenvrouw, "dan hebben jullie nog een lange weg!
Jullie moeten nog meer dan honderd mijl afleggen tot diep in Finmarken,
want daar heeft de sneeuwkoningin haar buitenverblijf en zet de hemel in
blauwe gloed, nacht in nacht uit. Ik zal een paar woorden op een stokvis
schrijven, papier heb ik niet; die zal ik je meegeven voor de
Finnenvrouw daarginds, zij kan jullie beter inlichten dan ik " En nu
Gerda zich wat gewarmd had en te eten en te drinken had gekregen,
schreef de Lappenvrouw een paar woorden op een stokvis, vroeg Gerda daar
goed op te passen, bond haar weer vast op het rendier en dat ging
ervandoor. "Fuut, fuut!" zei het hoog in de lucht; de hele nacht
brandden de mooiste noorderlichten en toen kwamen ze in Finmarken en
klopten aan de schoorsteen van de Finnenvrouw, want een deur had zij
niet eens. Het was zo'n hitte daarbinnen dat de Finnenvrouw zelf bijna
helemaal naakt rondliep; klein was ze en erg smoezelig; zij maakte de
kleertjes van kleine Gerda dadelijk los, deed haar wanten en laarsjes
uit, want anders zou zij het te warm krijgen en het rendier legde zij
een stuk ijs op de kop en toen las ze, wat er op de stokvis geschreven
stond; zij las het driemaal en toen kende zij het van buiten en deed de
vis in de kookpot want hij kon nog best opgegeten worden en zij liet
nooit iets verloren gaan. Nu vertelde het rendier eerst zijn eigen
geschiedenis, toen die van kleine Gerda en de Finnenvrouw kneep telkens
haar verstandige ogen toe, maar zei helemaal niets. "Jij bent zo
knap," zei het rendier. "Ik weet dat jij de winden van alle vier de
hemelstreken met een draad kunt vastbinden; als de schipper de ene knoop
losmaakt krijgt hij gunstige wind, maakt hij de tweede los dan waait het
stijf, maakt hij de derde en vierde los, dan stormt het dat de bossen
omvallen. Wil je dit kleine meisje niet een drank geven, zodat zij de
kracht van twaalf mannen krijgt en de sneeuwkoningin overwint?" - "De
kracht van twaalf mannen," zei de Finnenvrouw, "ja, dat zal wel genoeg
zijn!"

Toen klom ze op een plank, haalde een groot opgerold perkament te
voorschijn en rolde dat open; daar waren wonderlijke lettertekens op
geschreven en de Finnenvrouw las totdat het water van haar voorhoofd
druppelde. Maar het rendier smeekte weer zo innig voor de kleine Gerda
en Gerda keek met smekende ogen vol tranen naar de Finnenvrouw, dat deze
weer met de hare begon te knippen en het rendier in een hoek trok waar
zij met hem fluisterde, terwijl hij nieuw ijs op de kop kreeg. "De
kleine Kay is werkelijk bij de sneeuwkoningin en heeft het daar volkomen
naar zijn zin. Hij meent dat dat het beste stuk van de wereld is; maar
dat komt omdat hij een glassplinter in het hart en een klein
glaskorreltje in het oog heeft gekregen.

Die moeten er eerst uit anders wordt hij nooit meer mens en zal de
sneeuwkoningin haar macht over hem behouden!" - "Maar kun je de kleine
Gerda geen toverdrank geven, zodat zij macht over dit alles krijgt?" -
"Ik kan haar geen grotere macht geven dan zij reeds heeft! Zie je niet
hoe groot die is? Zie je niet hoe mensen en dieren haar moeten dienen,
hoe zij het op blote voetjes zo ver gebracht heeft in de wereld? Zij mag
van ons niet weten welke macht zij bezit, die zit in haar hart, die zit
hierin dat zij een lief onschuldig kind is. Kan zij zelf niet bij de
sneeuwkoningin binnendringen en kleine Kay van het glas bevrijden, dan
kunnen wij haar niet helpen.

Twee mijl van hier begint de tuin van de sneeuwkoningin, daarheen kun je
het kleine meisje dragen; zet haar af bij de grote struik die daar met
zijn rode bessen in de sneeuw staat, houd geen lange bakerpraatjes maar
haast je terug naar mij!" En toen tilde de Finnenvrouw kleine Gerda op
het rendier, dat ervandoor ging zo hard het kon. "O, ik heb mijn
laarzen niet! Ik heb mijn wanten niet!" riep kleine Gerda.

Dat merkte zij aan de bijtende kou, maar het rendier durfde niet stil te
staan, het rende voort tot het bij de grote struik met de rode bessen
kwam; daar zette het Gerda af, kuste haar op de mond - er liepen grote
heldere tranen over de wangen van het dier - en rende toen zo hard het
kon weer terug.

Daar stond de arme Gerda, zonder schoenen, zonder wanten, midden in het
verschrikkelijke, koude Finmarken.

Ze liep verder zo hard ze kon; daar kwam een heel regiment
sneeuwvlokken; maar die vielen niet neer uit de hemel, die was helemaal
helder en straalde van het noorderlicht; de sneeuwvlokken liepen zo maar
over de grond en hoe verder ze kwamen, hoe groter ze werden. Gerda
herinnerde zich hoe groot en kunstig zij eruit hadden gezien toen zij de
sneeuwvlokken door het vergrootglas zag, maar hier waren ze heel wat
groter en afschrikwekkender, ze waren de voorposten van de
sneeuwkoningin, ze hadden de wonderlijkste gedaanten: sommige zagen
eruit als lelijke, grote egels, andere als een kluwen slangen die hun
kop vooruitstaken, en andere als kleine dikke beren, met rechtopstaande
haren, alle schitterend wit, alle waren zij levende sneeuwvlokken.

Toen bad de kleine Gerda haar Onzevader en de kou was zo fel dat zij
haar eigen adem kon zien: als een dikke rook kwam die uit haar mond, de
adem werd dichter en dichter en werd tot kleine stralende engeltjes, die
steeds groter werden als zij de aarde raakten; en allen hadden zij een
helm op het hoofd en een speer en schild in de hand. Er kwamen er steeds
meer en toen Gerda haar Onzevader uit had was er een legioen om haar
heen; zij hakten met hun speer op de angstwekkende sneeuwvlokken in
zodat zij in honderden stukken sprongen, en de kleine Gerda ging heel
gerust en moedig verder.

De engeltjes wreven haar voetjes en handjes en toen voelde ze minder hoe
koud het was en ze liep snel naar het slot van de sneeuwkoningin. Maar
nu moeten we eerst eens zien hoe kleine Kay het heeft. Hij dacht
inderdaad helemaal niet aan kleine Gerda, en allerminst dat zij buiten
het slot stond.

ZEVENDE GESCHIEDENIS.

WAT ER GEBEURDE IN HET SLOT VAN DE SNEEUWKONINGIN EN WAT ER LATER
GEBEURDE

De muren van het slot waren van jachtsneeuw en ramen en deuren van
snijdende winden; er waren over de honderd zalen, al naar gelang de
sneeuw joeg; de grootste strekten zich vele mijlen uit, alle belicht
door het helle noorderlicht en ze waren zo groot, zo leeg, zo ijzig koud
en zo schitterend. Nooit was er vrolijkheid, zelfs niet eens een
berenbal, waar de storm eens flink kon mee blazen en waar de ijsberen op
hun achterpoten lopen en deftig doen; nooit een muziekavondje waar op de
mond geslagen en op de poot gekletst werd, nooit een klein
koffiepartijtje van de witte vossenjuffertjes; leeg, groot en koud was
het in de zalen van de sneeuwkoningin.

De noorderlichten vlamden zo regelmatig, dat je kon natellen wanneer zij
op hun hoogst waren en wanneer op hun laagst. Midden in de lege,
eindeloze sneeuwzaal was een bevroren meer, dat was gebarsten in duizend
stukken, maar elk stuk was zo precies gelijk aan het andere dat het een
kunstwerk was.

Daar middenop zat de sneeuwkoningin als zij thuis was en dan zei zij,
dat zij op de spiegel van het verstand zat en dat vond ze het enige en
beste in deze wereld.

De kleine Kay was helemaal blauw van de kou, ja, bijna zwart, maar hij
merkte het toch niet want zij had immers de koude rilling van hem
afgekust en zijn hart was zo goed als een ijsklomp. Hij liep te sjouwen
met enige scherpe, vlakke ijsblokken, die hij op alle mogelijke wijzen
neerlegde, want hij wilde er iets van maken; het was net een legpuzzel.
Kay was ook bezig figuren te leggen, de allermoeilijkste, dat was het
ijsspel van het verstand. In zijn ogen waren de figuren zeer bijzonder
en van het grootste belang, dat kwam van het glaskorreltje in zijn oog.
Hij legde hele figuren die te zamen een geschreven woord voorstelden,
maar nooit lukte het hem het woord te leggen dat hij eigenlijk wilde,
het woord: eeuwigheid.

De sneeuwkoningin had gezegd: "Als je voor mij die figuur kunt vinden,
dan zul je je eigen meester zijn en schenk ik je de hele wereld en een
paar nieuwe schaatsen." Maar hij kon het niet. "Nu suis ik weg naar de
warme landen," zei de sneeuwkoningin, "ik wil eens een kijkje gaan
nemen in de zwarte ketels!" (Dat waren de vuurspuwende bergen, de Etna
en de Vesuvius.) "Ik zal ze wat witten, dat hoort erbij; dat staat goed
bij de citroenen en wijndruiven!" En toen vloog de sneeuwkoningin weg
en Kay zat helemaal alleen in de mijlengrote, lege ijszaal en keek naar
de ijsbrokken en dacht en dacht, tot het in hem kraakte, helemaal stijf
en stil zat hij daar, je zou denken dat hij was doodgevroren.

Toen was het dat de kleine Gerda het slot binnentrad, door de grote
poort van snijdende winden; maar zij zei een avondgebed op en toen ging
de wind liggen, alsof hij wilde gaan slapen en zij trad binnen in de
grote, lege, koude zalen.

Toen zag ze Kay, ze herkende hem, zij vloog hem om de hals, hield hem
stevig vast en riep: "Kay! Lieve, kleine Kay! Daar heb ik je eindelijk
gevonden!" Maar hij zat daar heel stil en stijf en koud.

Toen huilde kleine Gerda hete tranen, die vielen op zijn borst, ze
drongen in zijn hart, ze ontdooiden de ijsklomp en verteerden het
glassplintertje daarbinnen; en hij keek haar aan en zij zong het gezang:
"Rozen groeien in het dal Waar ik Kindeke Jezus treffen zal!"

Toen barstte Kay in tranen uit, hij huilde, zodat het glaskorreltje uit
zijn oog spoelde. Hij herkende haar en jubelde: "Gerda! Lieve kleine
Gerda! Waar ben je toch zo lang geweest?" En hij keek om zich heen.
"Wat is het hier koud! Wat is het hier leeg en groot!" En hij hield
zich aan Gerda vast en zij lachte en huilde van vreugde. Het was zo'n
blijdschap dat zelfs de ijsbrokken van vreugde in de rondte dansten en
toen ze moe werden en gingen liggen vormden ze juist die letters die de
sneeuwkoningin hem opgegeven had: nu was hij zijn eigen meester en zij
zou hem de hele wereld schenken en een paar nieuwe schaatsen. En Gerda
kuste zijn wangen en die kregen weer kleur; zij kuste zijn ogen en die
lichtten als de hare, zij kuste zijn handen en voeten en hij werd gezond
en flink.

De sneeuwkoningin kon nu gerust thuiskomen: zijn vrijheid stond daar
geschreven in glinsterende stukken ijs.

Toen namen zij elkaar bij de hand en liepen het grote slot uit; zij
praatten over grootmoeder en over de rozen boven op het dak. En waar zij
liepen ging de wind liggen en brak de zon door.

Toen zij bij de struik met de rode bessen kwamen stond het rendier daar
te wachten; het had een tweede jong rendier bij zich die een volle uier
had en die gaf de kleintjes haar warme melk en kuste hen op de mond. En
toen droegen zij Kay en Gerda eerst naar de Finnenvrouw, waar zij zich
in de heet gestookte kamer warmden en de'weg naar huis leerden; toen
naar de Lappenvrouw die nieuwe kleren voor hen had genaaid en haar slee
in orde gemaakt. En het oude en het jonge rendier liepen naast de slede
en begeleidden hen tot de grens van het land.

Daar liet het eerste groen zich zien, daar namen zij afscheid van het
rendier en de Lappenvrouw. "Vaarwel!" zeiden ze allemaal. En de eerste
vogeltjes begonnen te kwinkeleren, het bos had groene knoppen en daaruit
kwam op een prachtig paard, dat Gerda kende (het was eens voor de gouden
koets gespannen) een jong meisje gereden; zij had een vuurrode muts op
het hoofd en pistolen bij zich: dat was het kleine roversmeisje dat het
thuis niet meer uithield en nu eerst noordwaarts wilde en later een
andere kant uit, als het haar daarginds niet beviel.

Zij herkende Gerda dadelijk en Gerda kende haar weer, dat was een
vreugde. "Je bent me een mooie om er zo vandoor te gaan!" zei zij tot
de kleine Kay. "Ik zou weieens willen weten of jij het verdient, dat ze
om jou naar het eind van de wereld loopt!" Maar Gerda streek haar over
de wang en vroeg naar de prins en prinses. "Die zijn op reis naar
vreemde landen!" zei het roversmeisje. "Maar de kraai?" vroeg kleine
Gerda. "Ja de kraai is dood!" antwoordde zij. "Het tamme liefje is nu
weduwe en loopt met een eindje zwarte wol om haar poot; zij beklaagt
zichzelf jammerlijk en het is allemaal nonsens. Maar zeg mij nu eens hoe
het jou is gegaan en hoe je hem te pakken hebt gekregen!." En Gerda en
Kay vertelden allebei. "En toen kwam er een olifant met een lange snuit
en blies het hele verhaaltje uit!" zei het roversmeisje, ze gaf hun
allebei de hand en beloofde dat zij hen zou opzoeken als zij ooit hun
kant uitkwam; en toen reed zij de wijde wereld in. Maar Kay en Gerda
gingen hand in hand en waar zij liepen werd het voorjaar met bloemen en
groen; de kerkklokken luidden en ze herkenden de hoge torens, de grote
stad: daar woonden zij.

Zij gingen de stad binnen en naar grootmoeders deur, de trap op, de
kamer binnen, waar alles nog op zijn plaats stond, en de klok zei:
"tik! tak!" en de wijzer draaide. Maar toen ze de deur binnengingen
merkten zij dat zij grote mensen waren geworden.

De rozen in de goot bloeiden voor de open ramen en daar stonden de
kinderstoeltjes. Kay en Gerda gingen zitten elk op zijn eigen stoeltje
en hielden elkaar vast; als een verre droom waren zij de koude lege
heerlijkheid bij de sneeuwkoningin vergeten. Grootmoeder zat in Gods
heldere zon en las hardop uit de bijbel: "Als gij niet wordt gelijk de
kinderkens, zo zult gij in het koninkrijk der hemelen geenszins
ingaan." En Kay en Gerda keken elkaar in de ogen en zij begrepen opeens
het oude gezang: "Rozen groeien in het dal Waar ik Kindeke Jezus
treffen zal!"

Daar zaten de twee volwassenen en toch kinderen, kinderen in hun hart,
en het was zomer, de gezegende zomer.
