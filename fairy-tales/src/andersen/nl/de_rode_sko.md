# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_rode_schoentjes
# note: copyright of translation tbc

## De rode schoentjes 

Er was eens een klein meisje, zo fijn en zo lief, maar 's zomers liep
ze altijd op blote voeten want ze was arm, en 's winters op grote
klompen, zodat haar wreef helemaal rood werd, en dat stond
verschrikkelijk.

Midden in het dorp woonde vrouw Schoenmaker, zij maakte, zo goed ze kon,
van oude, rode lappen een paar schoentjes, wel heel stuntelig, maar het
was goed gemeend, en die waren voor het kleine meisje. Dat meisje heette
Karen.

Juist op de dag dat haar moeder werd begraven kreeg zij de rode
schoentjes en had zij ze voor de eerste maal aan; dat was wel een
wonderlijke manier van rouwdragen, maar ze had nu eenmaal geen andere,
en zo liep ze daar met haar blote benen in de schoentjes, achter de
armzalige kist.

Toen kwam daar, op dat ogenblik, een groot, oud rijtuig aan en daarin
zat een statige, oude dame; ze keek naar het kleine meisje en had
medelijden met haar en toen zei ze tot de dominee: "Geef mij dat kleine
meisje, ik zal goed voor haar zijn!"

Karen dacht dat dit allemaal om de rode schoentjes was, maar de oude
dame zei dat ze afschuwelijk waren, en ze werden verbrand. Karen zelf
kreeg keurige, schone kleren aan en moest leren lezen en naaien, en de
mensen zeiden dat ze lief was, maar de spiegel zei: "Je bent véél meer
dan lief, je bent mooi, héél mooi!"

Op een keer reisde de koningin door het land en ze had haar dochtertje
bij zich, dat was een prinses. De mensen stroomden samen voor het slot
en daar was Karen ook bij; de kleine prinses stond, keurig in het wit
gekleed, voor een der vensters en liet zich bekijken: ze had geen sleep
en geen kroon, maar zij had prachtige, rode saffiaanleren schoentjes
aan; dat waren heel wat nettere schoentjes dan die vrouw Schoenmaker
voor kleine Karen had genaaid. Niets ter wereld is zó mooi als rode
schoentjes!

Nu was Karen op de leeftijd gekomen om aangenomen te worden; ze kreeg
nieuwe kleren, en nieuwe schoenen moest ze óók hebben. De rijke
schoenmaker in de stad nam de maat van haar voetje, bij zich thuis in
zijn eigen werkplaats; daar stonden grote, glazen kasten met mooie
schoentjes en glanzende laarzen. Dat was een prachtig gezicht, maar de
oude dame kon niet goed meer zien en daarom had ze er weinig aan; tussen
de andere schoentjes stond een paar rode, precies zoals de prinses ze
had gedragen: wat waren die mooi! De schoenmaker zei dan ook dat ze
eigenlijk voor een gravenkind waren maar ze hadden niet gepast.

"Dat zijn zeker lakschoentjes!" zei de oude dame, "ze glanzen zó!"

"Ja, ze glanzen!" zei Karen; en ze pasten precies en ze werden
gekocht; maar de oude dame wist niet dat ze rood waren, want dan zou ze
Karen nooit hebben toegestaan met rode schoentjes aangenomen te worden,
en dat gebeurde nu.

Iedereen keek naar haar voetjes, en toen ze door de kerk naar het
koorhek ging leek het haar of zelfs de oude schilderijen boven de
graven, de portretten van dominees en domineesvrouwen met stijve kragen
en lange, zwarte kleren, hun ogen op haar schoentjes gevestigd hielden.
En alleen aan die schoentjes dacht zij toen de dominee haar de hand op
het hoofd legde en haar van de heilige doop vertelde, van haar verbond
met God, en dat zij nu een groot mens zou worden in Christus' gemeente!
En het orgel speelde plechtig, de mooie kinderstemmen zongen en de oude
voorzanger zong, maar Karen dacht alleen maar aan haar rode schoentjes.

's Middags kreeg de oude dame van alle mensen te horen dat de
schoentjes rood waren geweest, en zij zei dat dit lelijk was en dat zo
iets niet paste; Karen moest voortaan, wanneer zij naar de kerk ging,
altijd zwarte schoentjes dragen, zelfs al waren ze oud.

De volgende zondag was er communie, en Karen keek naar de zwarte
schoentjes en ze keek naar de rode - en toen keek ze wéér naar de rode
en ze deed de rode aan.

Het was verrukkelijk, zonnig weer; Karen en de oude dame wandelden over
het pad door de korenvelden; de weg was daar wat mul.

Bij de deur van de kerk stond een oude soldaat met een kruk; hij had een
wonderlijk lange baard die meer rood dan wit was, want hij was eigenlijk
rood; hij boog diep en vroeg de oude dame of hij haar schoenen mocht
afstoffen. Ook Karen strekte haar voetjes uit. "Kijk eens wat een fijne
dansschoentjes!" zei de soldaat. "Blijf stevig zitten wanneer jullie
dansen!" en toen sloeg hij met zijn hand op de zolen.

De oude dame gaf de soldaat een stuiver en toen ging ze met Karen de
kerk in.

En alle mensen daarbinnen keken naar Karens rode schoentjes en alle
schilderijen keken ernaar, en toen Karen voor het altaar knielde en de
gouden kelk aan haar mond zette dacht zij alleen maar aan de rode
schoentjes en het was alsof ze in de kelk rondzwommen: zij vergat haar
gezang te zingen, zij vergat haar Onzevader te bidden.

Toen gingen alle mensen de kerk uit, en de oude dame stapte in haar
rijtuig. Karen tilde haar voetje op om óók in te stappen, en toen zei de
oude soldaat die vlak bij stond: "Kijk eens, wat een fijne
dansschoentjes!" Karen kón het niet laten, ze móést een paar danspassen
maken, en toen ze eenmaal was begonnen bleven haar benen dóórdansen, het
was alsof de schoentjes macht over haar gekregen hadden. Ze danste de
hoek van de kerk om, ze kon het niet laten, de koetsier moest achter
haar aan lopen om haar te pakken te krijgen en tilde haar in het
rijtuig; maar de voetjes bleven dóórdansen, zodat ze de goede oude dame
gruwelijk trapte. Eindelijk kregen ze de schoentjes uit en kwamen de
benen tot rust.

Thuis werden de schoentjes in een kast gezet, maar Karen kon het niet
laten ernaar te kijken.

De oude dame lag nu ziek te bed en men zei dat ze niet lang meer te
leven had! Zij moest verpleegd worden en niemand kwam daar meer voor in
aanmerking dan Karen.

Maar in de stad was er een groot bal, Karen had een uitnodiging
gekregen; zij keek naar de oude dame die toch niet lang meer te leven
had, ze keek naar de rode schoentjes, en ze vond daar niets verkeerds
in - ze deed de rode schoentjes aan, dat mocht toch ook wel - maar toen
ging ze naar het bal en begon te dansen.

Maar als zij naar rechts wilde dansten de schoentjes naar links, en toen
zij vooruit wilde dansten de schoentjes achteruit, naar beneden de trap
af, de straat door en door de stadspoort naar buiten. Dansen dééd ze en
dansen móést ze, tot helemaal in het donkere bos.

Daar scheen iets tussen de bomen, ze dacht dat het de maan was, want het
was een gezicht, maar het was de oude soldaat met zijn rode baard, hij
zat daar te knikken en zei: "Kijk eens wat een verrukkelijke
dansschoentjes!"

Toen werd ze bang en ze wilde de rode schoentjes weggooien, maar ze
bleven vastzitten; ze stroopte haar kousen af, maar de schoentjes waren
vastgegroeid aan haar voeten. En dansen dééd ze en dansen móést ze, over
veld en wei, in regen en zonneschijn, 's nachts en overdag; maar het
afschuwelijkst was het 's nachts.

Ze danste het kerkhof op, maar de doden daar dansten niet, die hadden
heel wat beters te doen dan dansen. Zij wilde gaan zitten op het graf
van de armen waar het bittere wormkruid groeit, maar er was voor haar
geen rust; en toen ze al dansend bij de open kerkdeur was gekomen zag ze
daar een engel in een lang, wit gewaad, met vleugels die van zijn
schouders tot de aarde reikten, zijn gezicht stond streng en ernstig en
in de hand hield hij een zwaard, breed en schitterend.

"Dansen moet je!" zei hij, "dansen op je rode schoentjes, tot je
bleek en koud bent! Tot je vel verdroogt als dat van een geraamte!
Dansen zul je van deur tot deur, en waar er hoogmoedige ijdele kinderen
wonen zal je op de deur kloppen, dat ze je horen en bang voor je worden!
Dansen zal je, dansen ...!"

"Genade!" riep Karen. Maar ze hoorde niet wat de engel antwoordde,
want de schoentjes droegen haar door het hek, naar buiten over het veld,
over de weg en over de paden, en altijd door moest ze dansen.

Op een morgen danste ze langs een deur die ze goed kende; binnen klonk
gezang, ze droegen een kist naar buiten die met bloemen was versierd.
Toen wist ze dat de oude dame gestorven was, en ze meende dat ze nu door
allen was verlaten en door Gods engel vervloekt.

Dansen dééd ze en dansen móést ze, dansen in de duistere nacht. De
schoenen droegen haar mee over stekels en stronken en haar huid scheurde
tot bloedens toe open; ze danste over de heide naar een klein, eenzaam
huisje. Hier, wist ze, woonde de beul, en zij tikte met haar vinger op
de ruit en zei: "Kom naar buiten! Kom naar buiten! Ik kan niet
binnenkomen want ik dans!"

En de beul zei: "Je weet zeker niet wie ik ben? Ik houw slechte mensen
't hoofd af, en ik kan merken dat mijn bijl trilt!"

"Houw mijn hoofd niet af!" zei Karen, "want dan kan ik niet over mijn
zonden treuren! Houw mijn voeten af met de rode schoentjes!"

En toen biechtte zij haar zonde en de beul hieuw haar voeten af met de
rode schoentjes; maar de schoentjes dansten met de voetjes verder over
het veld het duistere bos in. En toen sneed hij houten voeten en krukken
voor haar, hij leerde haar een gezang dat zondaren altijd zingen, en zij
kuste de hand die gehouwen had en ging weg over de heide.

"Nu heb ik genoeg geleden om die rode schoentjes!" zei ze. "Nu ga ik
naar de kerk dat ze me zien!" en ze spoedde zich naar de kerkdeur, maar
daar dansten de rode schoentjes al voor haar uit en verschrikt keerde ze
om.

De hele week door was ze bedroefd en ze huilde vele bittere tranen, maar
toen het zondag werd zei ze: "Nu heb ik toch genoeg geleden en
gestreden! Nu geloof ik wel dat ik net zo goed ben als menigeen, die
trots in de kerk zit!" Nauwelijks was zij vol moed op weg gegaan of
daar zag ze bij het hek gekomen, de rode schoentjes weer voor zich uit
dansen en weer keerde ze verschrikt om en was diep bedroefd over haar
zonden.

Toen ging ze naar de pastorie en ze vroeg of ze daar in dienst mocht
komen, zij zou hard werken en alles doen wat zij kon. Op loon lette ze
niet, zij wilde alleen maar een dak boven het hoofd en bij goede mensen
zijn. En de domineesvrouw had medelijden en nam haar in dienst. En ze
werkte hard. Ze zat stil te luisteren wanneer de dominee 's avonds
hardop uit de bijbel las. Alle kleintjes hielden van haar, maar wanneer
ze over mooie kleren praatten, en over eruitzien als een koningin, dan
schudde ze het hoofd.

De volgende zondag gingen ze allemaal naar de kerk en ze vroegen haar of
ze mee wilde, maar ze keek met betraande ogen naar haar krukken, en toen
gingen de anderen op weg om Gods woord te horen. Maar zij ging alleen
naar haar kamertje: het was niet groter dan dat er een bed en een stoel
konden staan, en daar ging ze zitten met haar gezangboek. En terwijl ze
met vrome aandacht las droeg de wind de tonen van het orgel naar haar
toe, en zij hief haar betraand gezicht en zei: "O God, help mij!"

Toen scheen de zon ineens helder, en vóór haar stond de engel in het
witte gewaad, die ze die nacht in de kerkdeur had gezien. Maar nu hield
hij niet meer een scherp zwaard in de hand, maar een mooi-groene tak met
rozen, en hij raakte met die tak de zoldering aan, die zich plotseling
hoog verhief; en waar hij de zoldering raakte straalde een gouden ster,
en hij raakte de muren aan die wijd uiteen gingen, en zij zag het orgel
dat speelde, ze zag de oude schilderijen van dominees en
domineesvrouwen, de gemeente zat in versierde stoelen en zong uit hun
gezangboek.

Want de kerk was zelf tot het arme meisje gekomen in haar nauwe
kamertje, óf zij was bij hen gekomen; zij zat in de bank bij de andere
leden van de domineesfamilie, en toen ze hun gezang uit hadden en
opkeken knikten ze en zeiden: "Dat was goed dat je kwam, Karen!"

"Het was genade!" zei ze.

En het orgel speelde en de kinderstemmen in het koor klonken zo zuiver
en zacht! De warme zonnestralen schenen helder door het venster in de
bank waar Karen zat; haar hartje werd zo vol van zon en vrede en
vreugde, dat het brak. En haar zieltje vloog op zonnestralen tot God, en
daar was niemand die vroeg naar de rode schoentjes.
