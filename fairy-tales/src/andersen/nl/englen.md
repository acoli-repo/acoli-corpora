# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_engel
# note: copyright of translation tbc

## De engel 

"Telkens wanneer een goed kind sterft daalt er een engel van God op
aarde neer. Hij neemt het dode kind in zijn armen, spreidt zijn grote,
witte vleugels uit, vliegt over alle plaatsen die het kind heeft
liefgehad en plukt een handvol bloemen die hij meeneemt naar God, opdat
ze daar nog mooier dan op aarde mogen bloeien. De goede God drukt al die
bloemen aan Zijn hart, maar de bloem die Hem het liefst is kust Hij en
dan krijgt de bloem een stem en kan meezingen in het koor der zaligen."

Kijk, dat alles vertelde een engel van God, terwijl hij een dood kind
naar de hemel droeg, en het kind luisterde alsof het droomde; en zij
vlogen over alle plekken bij zijn huis waar de kleine gespeeld had, en
zij kwamen door tuinen met prachtige bloemen.

"Welke zullen wij nu meenemen en in de hemel planten?" vroeg de engel.

Daar stond een ranke rozenstruik, maar een boze hand had de stam geknakt
zodat alle takken, vol grote, half ontloken knoppen, verdord neerhingen.

"Die arme boom!" zei het kind. "Neem hem mee, opdat hij boven bij God
in bloei komt."

En de engel nam hem mee en kuste het kind tot beloning, en de kleine
opende half zijn oogjes. Ze plukten van de rijke, prachtige bloemen,
maar namen ook het verachte madeliefje mee en het wilde viooltje.

"Nu hebben we bloemen!" zei het kind, en de engel knikte, maar zij
vlogen nog niet naar God omhoog.

Het was nacht, het was stil, ze bleven in de grote stad, zij zweefden
rond in een van de nauwste straten waar hopen stro en as en allerlei
rommel lagen, het was verhuisdag geweest; er lagen stukken van borden,
brokken gips, dweilen en oude bollen van hoeden, niets dan lelijke
dingen.

De engel wees te midden van die rommel op een paar scherven van een
bloempot en op een kluit aarde die uit de pot was gevallen en bijeen
werd gehouden door de wortels van een grote, verdorde veldbloem, die
niets waard was en daarom op straat was gegooid.

"Die nemen we mee!" zei de engel. "Ik zal je wat vertellen terwijl we
vliegen!"

En toen vlogen ze en de engel vertelde:

"Daar beneden in de nauwe straat, in die lage kelder, woonde een arme,
zieke jongen; van zijn prille jeugd af had hij altijd op bed moeten
liggen; wanneer hij op zijn best was kon hij op krukken de kleine kamer
een paar malen op en neer wandelen, dat was alles.

Enkele dagen in de zomer vielen de zonnestralen gedurende een half uur
in het voorhuis en wanneer de kleine jongen daar zat en de warme zon op
zich liet schijnen en het rode bloed zag door zijn tere vingers die hij
voor zijn gezichtje hield, dan heette het: Ja, vandaag is hij buiten
geweest! Hij kende het bos en het heerlijke voorjaarsgroen alleen maar
doordat een buurjongen de eerste groene beuketak voor hem meebracht. Die
hield hij boven zijn hoofd, en dan droomde hij dat hij onder de beuken
zat waar de zon scheen en de vogels zongen. Op een voorjaarsdag bracht
de buurjongen ook veldbloemen voor hem mee en toevallig was er onder die
veldbloemen een met de wortels er nog aan. En daarom werd ze in een pot
geplant en in de vensterbank gezet dicht bij het bed. De bloem was
geplant met een gelukkige hand. Ze groeide, schoot nieuwe loten en droeg
elk jaar bloemen; het werd voor de zieke jongen zijn mooiste tuintje,
zijn kleine schat hier op aarde. Hij gaf het water, verzorgde het en
paste er goed op dat het elke zonnestraal die over het lage venster
gleed, tot de laatste toe kreeg. En de bloem zelf groeide met zijn
dromen samen want voor hem bloeide zij, voor hem verspreidde zij haar
geur, en in zijn stervensuur toen Onze Lieve Heer hem riep, wendde hij
zich tot haar. Een jaar is hij nu bij God geweest, een jaar heeft de
bloem vergeten in de vensterbank gestaan en ze is verdord, en daarom is
zij bij de verhuizing met allerlei rommel op straat gegooid. Dat is de
bloem, de arme verdorde bloem, die wij in ons boeket hebben meegenomen,
want die bloem heeft meer vreugde gebracht dan de rijkste bloem in de
tuin van een koningin."

"Maar hoe weet u dat allemaal?" vroeg het kind, dat de engel meevoerde
naar de hemel.

"Ik weet het!" zei de engel, "ik was zelf het zieke jongetje dat op
krukken liep! Mijn bloem ken ik heus wel!"

En het kind deed nu helemaal zijn ogen open en keek de engel in het
schone, blijde gelaat, en op hetzelfde ogenblik waren zij in Gods hemel
waar vreugde was en zaligheid. En God drukte het dode kind aan zijn hart
en toen kreeg het vleugels als de andere engel en het vloog met hem hand
in hand. God drukte alle bloemen aan Zijn hart, maar de arme verdorde
veldbloem kuste Hij en zij kreeg stem en zong met alle engelen, die
rondom God zweefden, sommigen dichtbij, anderen verder weg in wijdere
kringen, steeds verder weg in het oneindige, maar allen even gelukkig.
En allen zongen ze, kleinen en groten, het goede kind en de arme
veldbloem die verdord in het straatvuil had gelegen, weggeworpen met de
verhuisrommel in de nauwe, sombere straat.
