# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_zwanennest
# note: copyright of translation tbc

## Het zwanennest 

Tussen de Oostzee en de Noordzee ligt een oud zwanennest en dat wordt
Denemarken genoemd. Daar worden nog steeds zwanen geboren, waarvan de
naam nooit zal uitsterven.

In de oudheid vloog er een vlucht zwanen hier vandaan de Alpen over naar
de groene vlakten van het Land van de Mei, waar het goed wonen was. Die
zwanen werden de Longobarden genoemd. Een andere schare, met
schitterende veren en trouwe ogen, zwierde naar Byzantium, ging daar
rondom de troon van de keizer zitten en spreidde de grote witte vleugels
als schilden uit om hem te beschermen. Zij kregen de naam Weringen.

Er klonk een angstschreeuw van de kust van Frankrijk voor die bloedige
zwanen, die met vuur onder hun vleugels uit het noorden kwamen, en het
volk bad: "Van de wilde Noormannen, bevrijd ons, Heer!"

Op de lentefrisse, groene vlakte van het open strand van Engeland stond
de Deense zwaan met een driedubbele koningskroon op zijn hoofd. Zijn
gouden scepter strekte hij uit over het land.

Op hun knieën bogen de heidenen neer aan de kusten van Pommeren en de
Deense zwanen kwamen met hun vlag met het kruis en met getrokken
zwaarden.

Dat was in de oeroude tijd, zeg je.

Maar ook korter geleden werden er machtige zwanen gesignaleerd die het
nest uitvlogen.

Er ging een lichtstraal door de lucht, er kwam licht over de landen van
de wereld, de zwaan kliefde met zijn sterke vleugelslag de schemerende
mist en de sterrenhemel was weer beter te zien, het leek wel of hij
dichter bij de aarde kwam. Dat was de zwaan Tycho Brahe.

"Ja, toen!" zeg je. "Maar in onze tijd dan?" Toen zagen we de ene
zwaan naast de andere in zijn schitterende vlucht. Eén streek er met
zijn vleugel over de snaren van de gouden harp en het weerklonk in het
hele noorden. De bergen in Noorwegen richtten zich hoger op in het
zonlicht van de oudheid, het suisde door dennen en berken. De goden,
helden en edele vrouwen vertoonden zich tegen de achtergrond van het
diepe, donkere woud.

We zagen een zwaan met zijn vleugels tegen de marmeren rots slaan, zodat
die opensprong en de in het steen vastgelegde gestalten van schoonheid
bij klaarlichte dag te voorschijn traden en de mensen in de landen
eromheen hun hoofd optilden om deze machtige gestalten te zien.

We zagen een derde zwaan de draad van de gedachte spinnen, die nu van
land tot land bevestigd wordt, de aarde rond, zodat het woord nu met de
snelheid van de bliksem door de wereld gaat.

Onze-Lieve-Heer heeft het oude zwanennest tussen de Oostzee en de
Noordzee lief. Laat er maar machtige vogels door de lucht komen om het
te vernielen: "Dat zal niet gebeuren!" Zelfs de jongen zonder veertjes
gaan in een kring op de rand van het nest staan, dat hebben we gezien.
Ze laten zich in hun jonge borst steken tot hun bloed vloeit. Ze
verdedigen zich met hand en tand.

Er zullen nog eeuwen voorbijgaan, zwanen zullen uitvliegen en overal ter
wereld te zien en te horen zijn, voordat de tijd komt dat er naar
waarheid gezegd kan worden: "Dat is de laatste zwaan, het laatste lied
uit het zwanennest."
