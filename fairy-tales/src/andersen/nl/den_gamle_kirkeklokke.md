# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_oude_kerkklok
# note: copyright of translation tbc

## De oude kerkklok 

(GESCHREVEN VOOR SCHILLERS ALBUM) In het Duitse land Württemberg, waar
de acacia's zo heerlijk bloeien aan de weg en de appel- en perebomen in
de herfst buigen van de rijpe zegen, ligt een klein stadje, Marbach.

Het behoort tot de heel kleine, onaanzienlijke steden, maar het is mooi
gelegen aan de Neckar die langs steden, oude ridderburchten en groene
wijnbergen voortsnelt, om zijn water te vermengen met dat van de trotse
Rijnstroom.

Het was laat in het jaar, het wijnloof hing met rode bladeren, er vielen
regenbuien en de koude wind nam in kracht toe. Voor de armen was het
niet de prettigste tijd; er kwamen donkere dagen en donkerder nog was
het daarbinnen in de oude, kleine huizen. Een van die huisjes lag met de
voorgevel aan de straat.

Het had lage vensters en zag er armoedig uit; het gezin dat daar woonde
was ook arm maar braaf en vlijtig en bovendien godvruchtig in de
schatkamer zijns harten. Nog een kind zou God hun spoedig schenken;
juist toen de moeder in barensweeën lag drong van de kerktoren tot in
haar kamer het gelui van de klokken door, diep en plechtig klonk het,
het was een feestdag en de klank van de klokken vervulde de biddende met
vroomheid en geloof.

Haar geest verhief zich tot God en op dat ogenblik baarde zij een zoon
en voelde zich eindeloos gelukkig.

De klok in de toren scheen haar blijdschap over stad en land te luiden.
Twee heldere kinderogen keken haar aan en het haar van de kleine
schitterde alsof het verguld was; het kind werd op de wereld verwelkomd
met klokgelui op die sombere novemberdag; moeder en vader kusten het en
in hun bijbel schreven zij op, dat "de tiende november 1759 God ons een
zoon schonk," en daar werd later aan toegevoegd dat hij bij de doop de
namen kreeg van "Johan Christoph Friedrich." Wat werd er van dat
ventje, die arme jongen uit het onaanzienlijke Marbach? Ja, dat wist
toen niemand, zelfs niet de oude kerkklok, hoe hoog zij ook hing en had
geluid en gezongen voor hem, die later dat verrukkelijke lied zou zingen
van "de klok." En de kleine groeide en de wereld groeide voor hem; wel
verhuisden zijn ouders naar een andere stad, maar goede vrienden bleven
in het kleine Marbach en daarom kwamen dan ook moeder en zoon daar eens
op bezoek.

De jongen was nog maar zes jaar oud maar hij kende al heel wat van de
bijbel en de vrome psalmen, hij had al heel wat avonden in zijn rieten
stoeltje zijn vader horen voorlezen uit Gellerts Fabels en uit de
Messias; hete tranen hadden hij en zijn twee jaar oudere zusje geweend
toen er van Hem werd verteld, die de kruisdood stierf tot verlossing van
ons allen. Bij dat eerste bezoek in Marbach was het stadje weinig
veranderd; het was dan ook niet zo heel lang geleden dat zij vertrokken
waren; de huizen stonden daar als vroeger met hun spitse gevels,
overhellende muren en lage vensters; op het kerkhof waren er nieuwe
graven bijgekomen en daar, helemaal bij de muur, stond beneden in het
gras de oude klok die was gevallen, een barst had gekregen en nu niet
meer kon luiden; een nieuwe had dan ook haar plaats ingenomen.

Moeder en zoon hadden het kerkhof betreden en stonden nu voor de oude
klok en moeder vertelde haar kleine jongen hoe die klok verscheidene
eeuwen dienst had gedaan, geluid had bij de doop, bij bruiloftsfeesten
en begrafenissen; zij had feestvreugde verkondigd en de verschrikkingen
van het vuur; ja, de klok begeleidde met haar gelui een heel
mensenleven. En nooit vergat het kind wat de moeder verteld had, het
vond weerklank in zijn gemoed tot hij, eens man geworden, het uit moest
zingen. En de moeder vertelde hem hoe die oude kerkklok haar troost en
blijdschap had toegeluid in het uur van de nood, had geluid en gezongen
toen haar kleine jongen haar geschonken werd. En het kind keek bijna
vroom naar die grote oude klok, hij boog zich over haar heen en kuste
haar, hoe oud, gebarsten en vergeten zij er ook mocht staan tussen gras
en netels. Zij leefde voort in de herinnering van de kleine jongen, die
in armoede opgroeide; lang en mager was hij, met rossig haar en
sproeten, ja, maar hij had ook twee ogen in zijn hoofd, zo helder als
het diepe water.

Hoe ging het hem? Het ging hem goed, benijdenswaardig goed! Hij was in
allerhoogste genade toegelaten tot de militaire school, in die klasse
waar de kinderen van voorname mensen zaten en dat was een eer, een
geluk; hij liep met laarsjes aan, had een stropdas om en een poederpruik
op. Geleerd werd hij en die kennis verwierf hij zich onder "Mars!" -
"Halt!" - "Front!" Daar zou wel wat van worden! De oude kerkklok,
verborgen en vergeten, zou weieens in de smeltoven komen, wat zou er dan
van haar worden? Ja, dat was onmogelijk te zeggen en het was ook niet
mogelijk te zeggen wat er worden zou van die klok, daarbinnen in dat
jonge gemoed, een bronzen kern met diepe klank, die in de wijde wereld
moest luiden en hoe enger het werd achter de schoolmuren en hoe
oorverdovender daar klonk "Mars!" - "Halt!" - "Front!," des te
luider klonk het in het gemoed van de jonge man. En hij zong het in de
kring van de kameraden en het klonk tot over de grenzen van het land;
maar daarvoor was hij niet toegelaten, had hij geen kleding en voedsel
gekregen; zijn nummer had hij om eens een pen te worden in het grote
uurwerk waarvan wij allen deel uitmaken.

Hoe weinig begrijpen wij ons zelf, hoe zouden dan andere mensen, zelfs
de besten onder hen, ons altijd begrijpen! Maar onder druk wordt immers
juist de edelsteen gevormd.

De druk was er, zou nu in de loop der tijden de wereld de edelsteen
herkennen? Het was groot feest in de residentie van de landsheer.

Duizenden lampen brandden, de raketten schitterden; de glans van dat
feest leeft nog in de herinnering voort door de man die toen in tranen
en droefheid ongemerkt vreemde bodem trachtte te bereiken: hij moest
weg, van zijn vaderland, zijn moeder, allen die hem lief waren óf opgaan
in de stroom van het alledaagse.

De oude klok had het goed, die stond daar beschut bij de kerkmuur in
Marbach, geborgen, vergeten! De wind loeide over haar heen en had haar
kunnen vertellen van hem bij wiens geboorte zij geluid had, vertellen
hoe kil hij over hem geloeid had toen hij, moe en afgemat, neerzeeg in
het bos van het aangrenzende land, waar zijn hele rijkdom, de hoop
van:ijn toe nst, uit niets anders bestond dan uit enkele beschreven
bladen ovt wind had haar kunnen vertellen van die enkele beschermers die
hij nog had, allen kunstenaars wel, maar zij slopen onder het voorlezen
weg om te gaan kegelen.

De wind had kunnen vertellen van de bleke vluchteling, die weken-,
maandenlang in de herberg woonde waar de waard lawaai maakte en dronk,
waar ruwe vrolijkheid heerste, terwijl hij dichtte van het ideaal. Zware
dagen, sombere dagen! Zelf moet het hart lijden wat het bezingen zal.

Sombere dagen, kille nachten gingen over de oude klok heen; zij merkte
het niet, maar de klok in de mensenborst merkt het wel wanneer de tijden
moeilijk zijn.

Hoe ging het de jonge man? Hoe ging het de oude klok? Ja, de klok kwam
ver weg, verder dan zij ooit in haar hoge toren gehoord was, de jonge
man, ja, de klok in zijn gemoed klonk verder weg dan zijn voet zou lopen
en zijn oog zou zien, zij luidde en zij luidt nog tot aan de overzijde
van de oceaan, de hele wereld rond.

Laat ons nu eerst van de klok vertellen.

Die verdween uit Marbach en werd verkocht. als oud koper, zij moest daar
in het Beierse land in de smeltoven.

Hoe kwam zij daar en wanneer? Ja, dat moet de klok zelf vertellen als
zij kan, het is niet van veel belang; maar zeker is het dat zij naar de
Beierse koningsstad kwam. Vele jaren waren verlopen sinds zij van de
toren was gevallen, nu moest zij worden gesmolten, zij moest in het
gietsel voor een groot gedenkteken, de gestalte van een man die het
Duitse volk en het Duitse land als een van de grootsten vereerden.

Hoor nu eens wat een samenloop van omstandigheden, wat gaat het toch
wonderlijk en mooi toe in deze wereld! In het noorden, in Denemarken, op
een van de groene eilanden waar de beuk groeit en waar zoveel hunebedden
zijn, woonde een heel arme jongen die op klompen had gelopen, aan zijn
vader die op Holm kapte en snoeide, eten had gebracht in een oude doek;
dat arme kind werd de trots van zijn land, hij beitelde schone gestalten
in marmer, zodat de wereld verbaasd stond en hij was het die de eervolle
opdracht kreeg, in klei van een van de grootsten en schoonsten, een
gestalte te boetseren die in erts gegoten kon worden, het beeld van hem
wiens naam de vader in zijn bijbel had opgetekend: Johan Christoph
Friedrich. En het erts vloeide gloeiend in de vorm, de oude kerkklok -
ja, niemand dacht eraan waar zij vandaan kwam, niemand dacht aan haar
weggestorven klank, de klok vloeide mee in de vorm en zij vormde hoofd
en borst van het beeld dat daar nu, na de onthulling, in Stuttgart staat
voor het oude slot, op het plein waar hij die het voorstelt eens in de
kracht van zijn leven rondwandelde, strijdlustig en eerzuchtig, gedrukt
door de buitenwereld, hij, de jongen van Marbach, de leerling van de
Karelsschool, de vluchteling, Duitslands grote, onsterfelijke dichter,
die zong van de bevrijder van Zwitserland en van Frankrijks door God
bezielde jonkvrouw.

Het was een mooie, zonnige dag, de vlaggen wapperden op torens en daken
in het koninklijke Stuttgart, de kerkklokken luidden en riepen op tot
feestvreugde. Slechts één klok zweeg, zij straalde in de heldere
zonneschijn, straalde van gelaat en borst van het gedenkteken; het was
juist honderd jaar geleden dat de klok in Marbachs toren blijdschap en
troost luidde voor de lijdende moeder die haar kind baarde, arm in het
arme huis, het kind dat eenmaal de rijke man zou worden wiens schatten
de wereld zegent; hij, de edele dichter van het edele vrouwenhart, de
zanger van het grote en verhevene, Johan Christoph Friedrich Schiller.
