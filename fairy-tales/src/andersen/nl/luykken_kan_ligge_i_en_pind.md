# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_geluk_kan_in_een_stukje_hout_liggen
# note: copyright of translation tbc

## Het geluk kan in een stukje hout liggen 

Nu ga ik een verhaaltje over het geluk vertellen. Het geluk kennen we
allemaal.

Sommigen zien het jaar in, jaar uit, anderen alleen in sommige jaren, of
maar één dag. Er zijn zelfs mensen die het maar één keer in hun leven
zien, maar het tegenkomen doen we allemaal.

Ik hoef natuurlijk niet te vertellen, want dat weet iedereen, dat
Onze-Lieve-Heer de kleine kindertjes stuurt en ze in hun moeders schoot
legt - of dat nou in een rijk kasteel of in een behaaglijke kamer is, of
op een open veld waar de koude wind blaast. Maar niet iedereen weet,
terwijl het toch vaststaat, dat Onze-Lieve-Heer als Hij een kindje
brengt, ook een geschenk van het geluk meebrengt. Maar dat legt Hij er
niet open en bloot naast.

Dat legt Hij ergens in de wereld waar je het minst op het idee komt om
het te zoeken. Toch wordt het altijd gevonden en dat is ook het prettige
er van. Het kan wel in een appel zijn gestopt. Dat was het geval voor
een geleerd man die Newton heette. De appel viel van de boom en zo vond
hij zijn geluk. Ken je dat verhaal niet, vraag dan iemand die het kent,
het je te vertellen. Ik heb een ander verhaal te vertellen en dat is een
verhaal over een peer.

Er was eens een arme man, die in armoede was geboren en in armoede was
opgegroeid, en met die achtergrond was hij getrouwd. Hij was trouwens
bankwerker van beroep en hij maakte vooral paraplu-stokken en
paraplu-ringen, maar hij had nauwelijks genoeg om van te leven.

'Ik vind het geluk nooit," zei hij. Dit is een waar gebeurd verhaal en
ik kan je het land en de plaats noemen waar die man woonde, maar dat
doet er niet toe.

Er groeiden zure, rode bessen als een kostbare versiering voor zijn huis
en in zijn tuin, waar ook een perenboom in stond. Er groeide niet één
peer aan en toch zat het geluk in die perenboom, in de onzichtbare peren
aan die boom.

Op een nacht stormde het echt vreselijk.

In de krant stond dat de grote diligence door de storm van de weg werd
getild en als een vod weer neergegooid. Dus hoeft het je niet te
verbazen dat er een grote tak van de perenboom afbrak.

De tak werd in de werkplaats gelegd en de man maakte er voor de grap een
grote peer van, en toen nog een grote, daarop een kleinere en toen een
paar hele kleintjes.

De boom moest toch één keer peren krijgen, zei de man, en hij gaf ze aan
zijn kinderen om er mee te spelen.

Aan de levensbehoeften in een nat land mag een paraplu niet ontbreken.
Het hele huis bezat er maar één, voor gemeenschappelijk gebruik. Als de
wind te hard blies, dan klapte de paraplu binnenste buiten. Hij brak
zelfs een paar keer, maar de man maakte hem meteen weer in orde. Maar
het vervelende was dat het knopje dat de paraplu bij elkaar moest houden
als hij dichtgeklapt was, er veel te vaak af sprong of dat de ring die
eromheen werd geschoven, stuk ging.

Op een dag brak het knopje af. De man zocht het op de grond, maar vond
daar een van de allerkleinste peertjes die hij had gemaakt en die de
kinderen hadden gekregen om mee te spelen.

'Dat knopje is niet te vinden," zei de man, "maar dit dingetje kan
ook wel dienen."Toen boorde hij er een gaatje in, trok daar een lusje
door en het kleine peertje paste precies in de gebroken ring. Eigenlijk
was het de beste sluiting die de paraplu ooit had gehad.

Toen de man het volgend jaar paraplu-stokken naar de hoofdstad moest
sturen, waar hij dat soort dingen leverde, stuurde hij ook een paar van
zijn zelfgemaakte houten peertjes met een halve ring eraan, met het
verzoek ze eens te proberen. En zo kwamen ze in Amerika terecht. Daar
merkten ze al gauw dat het kleine peertje veel beter hield dan andere
knopjes, dus toen verlangden ze van de koopman dat alle volgende
paraplu's een klein peertje als sluiting kregen.

Nou, toen kwam er werk aan de winkel! Duizenden peren! Houten peren aan
alle paraplu's. De man moest aan de slag. Hij stond maar aan zijn
draaibank. De hele perenboom ging op aan kleine peertjes.

Dat leverde een aardig centje op, of liever een bom duiten.

'In die perenboom zat mijn geluk!" zei de man. Hij kreeg een grote
werkplaats met knechts en leerlingen. Hij had altijd een goed humeur en
zei: "Het geluk kan in een stukje hout liggen!" Dat zeg ik, die dit
verhaal vertel, ook.

Er bestaat een gezegde: 'Neem een wit stokje in je mond, dan ben je
onzichtbaar,' maar dat moet dan wel uit het juiste hout zijn gesneden,
dat ons door Onze-Lieve-Heer als geluksgeschenk wordt gegeven. Dat heb
ik gekregen en ik kan net als die man ergens klinkende munt uit slaan,
blinkend goud, het allermooiste goud, dat je uit kinderogen tegemoet
straalt, dat je uit de kindermond hoort en ook van vader en moeder. Zij
lezen mijn verhalen en ik sta midden in de kamer bij hen, maar
onzichtbaar, want ik heb dat witte stokje in mijn mond. En wanneer ik
dan het gevoel heb dat ze blij zijn met wat ik ze te vertellen heb, dan
zeg ik ook: "het geluk kan in een stukje hout liggen."
