# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_vliegende_koffer
# note: copyright of translation tbc

## De vliegende koffer 

Er was eens een koopman die zo rijk was dat hij de hele straat en bijna
een zijstraatje bovendien kon plaveien met zilvergeld. Maar dat deed hij
niet, hij wist zijn geld wel op een andere manier te besteden; als hij
een stuiver uitgaf kreeg hij er een daalder voor terug; zo"n
voortreffelijke koopman was hij - en toen stierf hij.

Zijn zoon kreeg nu al dat geld en die leidde een vrolijk leventje. Hij
ging elke nacht naar gemaskerde bals. Hij maakte vliegers van zijn
bankbiljetten en keilde over de vijver met goudgeld in plaats van met
een steen. Op die manier kon het geld gauw opraken en dat deed het dan
ook; op het laatst bezat hij niets meer dan tien stuivers. En hij had
geen andere kleren dan een paar pantoffels en een oude kamerjas. Nu
keken zijn vrienden niet langer naar hem om omdat ze zich toch niet met
hem op straat konden vertonen. Maar een van hen, die goedhartig was,
zond hem een oude koffer en zei: "Pak in!" Ja, dat was nu wel heel
best, maar hij had niets om in te pakken en daarom ging hij zelf in de
koffer zitten.

Dat was een rare koffer. Zodra je op het slot drukte kon de koffer
vliegen; dat deed hij dan ook, floep! vloog hij met hem weg door de
schoorsteen, hoog in de wolken, verder en verder weg. Het kraakte in de
bodem, en hij was erg bang dat de koffer stuk zou gaan, want dan zou hij
een aardige buiteling maken. God beware ons! En zo kwam hij in het land
van de Turken. De koffer verborg hij in het bos onder dorre bladeren en
toen ging hij de stad in; dat ging best, want bij de Turken liepen ze
allemaal net als hij in kamerjas en op pantoffels. Toen kwam hij een min
met een klein kind tegen. "Hoor eens, Turkemin!" zei hij, "wat is dat
voor een groot kasteel hier vlak bij de stad, de vensters zitten zo
hoog!"

"Daar woont de dochter van de koning!" zei zij. "Er is voorspeld dat
zij een ongelukkige liefde zal hebben, daarom mag niemand bij haar
komen, tenzij in tegenwoordigheid van de koning en de koningin!"

"Dank u!" zei de koopmanszoon en toen liep hij weer het bos in. Hij
ging in de koffer zitten, vloog op het dak en kroop door het venster bij
de prinses naar binnen.

Zij lag op de sofa te slapen; zij was zo mooi dat de koopmanszoon haar
moest kussen. Zij werd wakker en schrok heel erg; maar hij zei dat hij
de Turkengod was, uit de hemel tot haar neergedaald, en dat vond ze
best.

Zo zaten zij daar naast elkaar en hij hield een verhaal over haar ogen:
ze waren heerlijke, donkere vijvers en de gedachten zwommen erin als
zeemeerminnen en hij vertelde van haar voorhoofd; dat was een
sneeuwberg, met de prachtigste zalen en schilderijen. Ook vertelde hij
van de ooievaar die de lieve kindertjes brengt.

Dat waren prachtige verhalen! Toen vroeg hij de prinses ten huwelijk en
zij gaf dadelijk haar jawoord.

"Maar zaterdag moet u hier terugkomen!" zei zij, "dan zijn de koning
en de koningin bij mij op theevisite. Ze zullen er erg trots op zijn dat
ik de Turkengod tot man krijg, maar denk eraan u moet een echt mooi
sprookje vertellen, want daar houden mijn ouders bijzonder veel van;
mijn moeder houdt van zedig en voornaam en mijn vader wil graag wat
vrolijks horen dat er wat te lachen valt."

"Ja, ik breng geen ander bruidsgeschenk mee dan een sprookje!" zei hij
en toen scheidden ze. Maar de prinses gaf hem een sabel met goudstukken
bezet, en dat kon hij best gebruiken. Nu vloog hij weg, kocht een nieuwe
kamerjas en ging toen buiten in het bos zitten zinnen op een sprookje;
het zou zaterdag af moeten zijn en dat is niet zo makkelijk. Toen was
hij klaar en was het zaterdag.

De koning, de koningin en het hele hof wachtten met de thee bij de
prinses. Hij werd alleraardigst ontvangen.

"Wilt u nu een sprookje vertellen!" zei de koningin, "een dat
diepzinnig en leerzaam is!"

"Maar waar men toch om lachen kan!" zei de koning.

"Zeker!" zei hij en vertelde; daar moet je nu goed naar luisteren.

Er was eens een bosje zwavelstokken; zij waren buitengewoon trots omdat
ze van zo"n hoge komaf waren; hun stamboom, de grote pijnboom namelijk,
waarvan ze elk een klein houtje waren, was een grote, oude boom in het
bos geweest. De zwavelstokken lagen nu op de plank tussen een tondeldoos
en een oude ijzeren pan, en aan die twee vertelden zij van hun jeugd.
"Ja toen waren we in goede doen," zeiden zij, "toen waren we
werkelijk in goede doen; iedere morgen en avond diamantthee, dat was
dauw, de hele dag hadden we zonneschijn wanneer de zon scheen en alle
vogeltjes moesten ons verhalen vertellen. Wij konden ook goed merken dat
wij rijk waren, want de loofbomen waren alleen maar in de zomer gekleed,
maar onze familie kon "t zich veroorloven ook "s winters en "s zomers
gekleed te gaan in het groen. Maar toen kwamen de houthakkers. Dat was
de grote revolutie en onze familie ging uiteen; de stamheer kreeg een
plaats als grote mast op een schip; dat kon, als het wilde, de hele
wereld rondvaren; de takken kwamen elders terecht, en ónze plicht is het
nu voor het mindere volk licht te ontsteken; daarom zijn wij, voorname
mensen, nu hier in de keuken."

"Ja, met mij is het anders gesteld," zei de ijzeren pan, waar de
zwavelstokken naast lagen. "Vanaf het ogenblik dat ik ter wereld kwam
ben ik heel wat keren geschuurd en gekookt. Ik zorg voor alles wat
degelijk is, en eigenlijk ben ik hier in huis de eerste. Mijn enige
vreugde is om na tafel schoon en knapjes op de plank te staan en met de
kameraden eens verstandig te keuvelen; maar met uitzondering van de
wateremmer die zo nu en dan eens op het plaatsje komt, slijten wij ons
leven toch altijd binnenshuis. Onze enige nieuwsbode is de turfmand,
maar die praat zo opgewonden over regering en volk, ja, kortgeleden was
er een oude pot die van schrik naar beneden viel en in stukken brak! Die
is vrijzinnig moet je weten!"

"Nu klets je maar!" zei de tondeldoos, en het staal sloeg tegen de
vuursteen dat het knetterde. "Zouden we niet es een leuke avond kunnen
hebben?"

"Ja, laten we er eens over praten wie de voornaamste is!" zeiden de
zwavelstokken.

"Nee, ik houd er niet van over mezelf te praten!" zei de lemen pot.
"Laten wij een

vertelavondje houden! Ik zal beginnen, ik zal iets vertellen dat ieder
van ons beleefd heeft, daar kan je je makkelijk in verplaatsen en het is
ook zo genoeglijk: "Aan de Oostzee bij de Deense beuken...!"

"Dat is een mooi begin!" zeiden alle borden, "dat wordt vast een fijn
verhaal."

"Ja, daar bracht ik mijn jeugd door bij een rustige familie; de meubels
werden geboend, de vloer geschrobd en elke veertien dagen kwamen er
schone gordijnen!"

"Wat vertel je toch boeiend," zei de bezem. "Je hoort meteen dat "t
een vrouw is die vertelt; alles even zindelijk."

"Ja, dat voel je!" zei de wateremmer, en toen deed hij van vreugde een
klein sprongetje zodat het klatsj! zei op de vloer.

Én de pot bleef maar vertellen, en het slot was net zo goed als het
begin.

Alle borden rammelden van vreugde; en de bezem nam groene peterselie uit
het zand en bekranste de pot, omdat hij wist dat de andere zich dan
zouden ergeren. En: Bekrans ik haar vandaag, dacht hij, dan bekranst zij
morgen mij.

"Nu ga ik dansen," zei de vuurtang en ze danste. Ja, God beware ons,
wat kon ze haar ene been in de lucht steken! Het trijp van de oude stoel
in de hoek barstte toen die het zag! "Mag ik ook een krans?" zei de
vuurtang en dat kreeg ze.

Het is maar min volk! dachten de zwavelstokken. Nu moest de theepot
zingen, maar ze was zo verkouden, zei ze; dat kon ze alleen maar als ze
aan de kook was; maar dat was slechts grootsigheid: ze wilde niet
zingen, behalve wanneer ze daarbinnen bij meneer en mevrouw op tafel
stond.

In het venster stond een oude veren pen waarmee het meisje placht te
schrijven. Daar was niets bijzonders aan, behalve dat ze te diep in de
inktpot gedoopt was, maar daar was ze dan ook trots op. "Wil de theepot
niet zingen!" zei ze, "dan moet ze het maar laten! Buiten in een kooi
zit een nachtegaal, dié kan zingen, die heeft weliswaar niets geleerd
maar daar zullen we vanavond geen kwaad van spreken!"

"Ik vind het hoogst ongepast," zei de theeketel die keukenzangeres was
en een half zuster van de theepot, "dat zo"n vreemde vogel moet worden
aangehoord! Is dat vaderlandslievend? Ik laat het oordeel graag aan de
turfmand over!"

"Ik erger mij alleen maar!" zei de turfmand. "Ik erger mij meer dan
je je kan voorstellen; is dat een manier om de avond door te brengen.
Kunnen we niet beter het hele huis op stelten zetten? Dan moet ook ieder
op zijn plaats en dan voer ik de hele quadrille aan. Dat zal wat anders
worden!"

"Ja, laten we spektakel schoppen!" zeiden ze alle. Op hetzelfde
ogenblik ging de deur open. Het was het dienstmeisje, en toen stonden ze
stil, niemand zei een woord, maar er was geen pot die niet wist wat zij
kon doen, en hoe voornaam zij was. Ja, als ik gewild had, dachten ze,
dan was het vast een vrolijke avond geworden!

Het dienstmeisje nam de zwavelstokken en maakte vuur. God beware ons,
wat sputterden ze en wat een gloed gaven ze. Nu kan ieder, dachten ze,
zien, dat wij de eersten zijn! Wat een glans! Wat een licht - en toen
waren ze uitgebrand.

"Dat was nog eens een sprookje!" zei de koningin. "Ik voelde me echt
thuis in de keuken bij de zwavelstokken, ja, nu kun je onze dochter
krijgen!"

"Zeker!" zei de koning. "Je zult onze dochter maandag tot vrouw
krijgen!" Want nu zeiden ze "jij" tot hem omdat hij immers toch tot
de familie zou gaan behoren.

De bruiloftsdag was nu bepaald en de avond tevoren werd de hele stad
verlicht; er werden bollen en krakelingen te grabbelen gegooid; de
straatjongens stonden op hun tenen, riepen hoera en floten op hun
vingers; het was buitengewoon mooi.

Ja, nu moet ik toch ook wat doen! dacht de koopmanszoon en toen kocht
hij raketten, voetzoekers en alle mogelijke vuurwerk. Hij borg het in
zijn koffer en vloog er zo mee de lucht in.

Rutsch!, wat een vaart had hij en wat knetterde het vuurwerk! Alle
Turken sprongen omhoog, zodat hun pantoffels hun om de oren vlogen; zo
iets hadden ze nog nooit in de lucht gezien. Nu begrepen ze dat het de
Turkengod zelf was die met hun prinses zou trouwen.

Toen de koopmanszoon weer met zijn koffer in het bos was neergedaald,
dacht hij: Ik ga toch eens naar de stad om te horen welke indruk het
heeft gemaakt. En het was heel begrijpelijk dat hij daar zin in had.

"Ik zag de Turkengod zelf," zei de een, "hij had ogen als stralende
sterren en een baard als schuimende golven!" - "Hij vloog in een
vuurmantel!" zei een tweede. "De liefste engeltjes keken uit de
plooien!"

Dat was heerlijk om te horen en de dag daarna zou hij bruiloft vieren.

Nu ging hij terug naar het bos om in zijn koffer te gaan zitten - maar
waar was die? De koffer was verbrand. Een vonk van het vuurwerk was
achtergebleven, had een brandje gemaakt en de koffer was niets meer dan
as. Hij kon niet meer vliegen, niet meer bij zijn bruid komen.

Zij stond de hele dag op het dak te wachten; zij wacht nog steeds, maar
hij trekt de wereld door en vertelt sprookjes, maar ze zijn niet meer zo
vrolijk als dat van de zwavelstokken.
