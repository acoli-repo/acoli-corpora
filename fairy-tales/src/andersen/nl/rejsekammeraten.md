# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_reisgenoot
# note: copyright of translation tbc

## De reisgenoot 

De arme Johannes was toch zo bedroefd, want zijn vader was erg ziek en
kon niet meer beter worden. Ze waren maar met zijn beidjes in hun kleine
kamer; de lamp op de tafel was bijna leeggebrand; en het was laat op de
avond. "Je was een beste zoon, Johannes!" zei de zieke vader. "Onze
Lieve Heer zal je wel verder helpen in de wereld!" En hij keek hem met
ernstige, vriendelijke ogen aan, haalde heel diep adem en stierf; het
was net of hij lag te slapen.

Maar Johannes huilde, nu had hij helemaal niemand op de wereld, geen
vader of moeder, geen zuster of broer. Die arme Johannes! Hij lag op
zijn knieën bij het bed en kuste de hand van zijn dode vader, hij huilde
vele tranen, maar ten slotte vielen zijn ogen dicht en hij sliep in met
zijn hoofd op de harde beddeplank.

Toen droomde hij een wonderlijke droom; hij zag hoe de zon en de maan
voor hem bogen, en hij zag zijn vader weer fris en gezond en hoorde hem
lachen, zoals hij altijd lachte, wanneer hij bijzonder in zijn schik
was. Een lieftallig meisje, met een gouden kroon op het lange, mooie
haar, reikte Johannes de hand, en zijn vader zei: "Zie je wat voor
bruid je gekregen hebt? Zij is de mooiste op de hele wereld."

Toenwerd hij weer wakker en al het moois was weg, zijn vader lag dood en
koud in bed en er was niemand bij hen; die arme Johannes! De volgende
week werd de dode begraven; Johannes liep vlak achter de kist. Hij kon
zijn dode vader nu niet meer zien, zijn vader die zoveel van hem had
gehouden. Hij hoorde hoe de aarde op de kist viel en wierp er nog een
laatste blik op; maar bij de volgende schep aarde die ze er opwierpen,
was zij geheel verdwenen; toen was het of zijn hart in stukken brak, zo
bedroefd was hij. Hij hoorde een lied zingen, dat klonk toch zo mooi, de
tranen kwamen Johannes in de ogen, hij huilde en dat deed hem goed in
zijn verdriet. De zon scheen zo mooi op de groene bomen, of ze zeggen
wilde: "Wees toch niet zo bedroefd, Johannes! Kijk toch eens hoe
prachtig blauw de hemel is; daarboven is je vader nu en hij vraagt de
goede God dat het je altijd goed mag gaan!" - "Ik wil altijd goed
zijn!" zei Johannes, "dan kom ik bij mijn vader in de hemel. Wat
zullen we blij zijn als wij elkaar terugzien! Wat zal ik hem veel te
vertellen hebben en hij zal mij weer net zoveel laten zien en leren van
al het moois in de hemel, als hij het hier op de aarde deed. O, wat
heerlijk zal dat zijn!" Johannes stelde zich dit alles zo duidelijk
voor dat hij begon te glimlachen, terwijl de tranen hem nog over de
wangen liepen. De kleine vogeltjes zaten boven in de kastanjebomen en
kwinkeleerden: "Kwiewiet, kwiewiet!" Ze waren zo blij, ofschoon ze
toch mee uit begraven waren, maar ze wisten best dat de dode man nu
daarboven in de hemel was, dat hij vleugels had veel mooier en groter
dan de hunne, dat hij nu gelukkig was omdat hij goed was geweest hier op
aarde, en daar waren ze blij om.

Johannes zag hoe ze uit de groene bomen wegvlogen, ver de wereld in, en
toen kreeg hij ook zo'n zin om mee te vliegen.

Maar eerst sneed hij een groot houten kruis om op zijn vaders graf te
zetten, en toen hij het er 's avonds heen bracht was het graf met zand
en bloemen versierd: dat hadden de andere mensen gedaan, want zij
hielden zoveel van die lieve vader die nu dood was. De volgende morgen
vroeg pakte Johannes zijn bundeltje en hij borg zijn hele erfdeel in
zijn riem: vijftig rijksdaalders en wat kleingeld; daarmee wilde hij de
wijde wereld in.

Maar eerst ging hij naar het kerkhof, naar het graf van zijn vader, bad
het Onzevader en zei: "Vaarwel, lieve, lieve vader! Ik zal altijd mijn
best doen, dan kun je gerust tot God bidden dat het mij goed mag gaan!"
Buiten op het veld waar Johannes liep, stonden alle bloemen fris en mooi
in de warme zonneschijn en ze knikten in de wind, net alsof zij zeggen
wilden: "Welkom in het groen! Is het hier niet heerlijk?" Maar
Johannes keerde zich nog eens om en keek naar de oude kerk waar hij als
klein kind was gedoopt, waar hij elke zondag met zijn oude vader had
meegezongen.

Toen zag hij heel hoog in een van de torengaten het kerkkaboutertje
staan met zijn kleine, rode puntmutsje; het hield zijn arm gebogen voor
het gezichtje, omdat de zon hem hinderde.

Johannes knikte hem toe en het kleine kaboutertje zwaaide zijn rode
mutsje, legde de hand op het hart en wierp hem vele kushandjes toe om
hem te tonen hoeveel goeds het hem toewenste op zijn reis.

Johannes liep te denken aan het moois dat hij ging zien in die grote,
prachtige wereld, en hij liep al verder en verder, zo ver als hij
vroeger nog nooit was geweest. Hij kende de steden waar hij doorkwam
helemaal niet, en ook de mensen niet die hij tegenkwam; hij was nu ver
weg en onder vreemden. De eerste nacht moest hij buiten in het hooi
slapen, een ander bed was er niet.

Maar dat was juist fijn, vond hij, de koning kon het niet fijner hebben.
Het hele veld met het riviertje, het hooi en dan de blauwe hemel over
dat alles: een prachtige slaapkamer was het. Het groene gras met zijn
kleine rode en witte bloemetjes was het vloerkleed, de vlierstruiken en
de wilde rozenheg waren bloemboeketten, en als waskom had hij de hele
rivier met haar helder water, met haar buigend riet, dat hem goedenacht
of goedemorgen zei. De maan was een machtige nachtlamp, hoog aan de
blauwe zoldering, en zij stak de gordijnen niet in brand.

Johannes kon rustig gaan slapen en dat deed hij ook; hij ontwaakte pas
toen de zon opkwam en alle kleine vogeltjes om hem heen zongen:
"Goedemorgen! Goedemorgen! Ben je nog niet op?" De kerkklokken
luidden, het was zondag. De mensen gingen de dominee horen en Johannes
sloot zich bij hen aan, hij zong een lied en hoorde Gods Woord. Het was
of hij in zijn eigen kerk zat, waar hij was gedoopt en liederen had
gezongen met vader. Buiten op het kerkhof waren een heleboel graven en
op sommige groeide het gras hoog. Toen dacht Johannes aan zijn vaders
graf, dat er wel net zo zou gaan uitzien als deze, nu hij het niet kon
verzorgen en netjes houden. Toen ging hij zitten en wiedde het gras, hij
zette de grafkruisen overeind die omgevallen waren en legde de kransen
die de wind had weggerukt, weer op hun plaats; en intussen dacht hij:
Misschien doet een ander wel hetzelfde bij mijn vaders graf, nu ik het
niet doen kan! Buiten bij de uitgang van het kerkhof stond een oude
bedelaar geleund op zijn kruk; Johannes gaf hem het kleingeld dat hij
bij zich had en ging toen blij en gelukkig verder de wijde wereld in.
Tegen de avond werd het vreselijk weer.

Johannes haastte zich om onderdak te komen maar hij werd algauw door het
duister overvallen; toen kwam hij eindelijk bij een kerkje, dat
afgelegen op een hoogte lag, de deur stond gelukkig op een kier en hij
glipte naar binnen; hier wilde hij blijven tot het slechte weer
bedaarde. "Ik ga een beetje in een hoek zitten!" zei hij, "ik ben erg
moe en heb wel zin om wat uit te rusten." Hij ging zitten, vouwde zijn
handen, zei zijn avondgebed op en voor hij het wist sliep en droomde
hij, terwijl het buiten bliksemde en donderde. Toen hij weer wakker werd
was het middernacht, maar het slechte weer was over en de maan scheen
door de ruiten naar binnen. Midden op de vloer stond een open doodkist
met een dode man erin, die nog niet was begraven.

Johannes was helemaal niet bang, want zijn geweten was zuiver en hij
wist best dat de doden niemand iets doen; het zijn levende, boze mensen
die kwaad doen. Twee zulke levende, slechte mensen stonden bij de dode
man, die daar in de kerk was gezet voor hij werd begraven; zij wilden
hem kwaad doen, hem niet in zijn kist laten liggen maar hem uit de kerk
gooien, die arme dode man. "Waarom willen jullie dat doen?" vroeg
Johannes, "dat is lelijk en slecht, laat hem toch slapen!" - "Och,
kletspraat!" zeiden de twee slechte mensen, "hij heeft ons
beetgenomen! Hij is ons geld schuldig, hij kon het niet betalen en nu is
hij nog dood op de koop toe en nu krijgen we geen cent, daarom willen we
eens goed wraak nemen, als een hond zal hij buiten de kerkdeur
liggen." - "Ik heb maar vijftig rijksdaalders!" zei Johannes. "Het
is mijn hele erfdeel, maar ik wil ze jullie graag geven, als jullie me
op je woord belooft die arme dode man met rust te laten. Ik zal me wel
redden zondergeld; ik ben gezond en sterk en Onze Lieve Heer zal me wel
helpen." - "Ja," zeiden die nare mensen, "als jij werkelijk zijn
schuld wilt betalen zullen wij hem heus niets doen, daar kun je zeker
van zijn!" En zij namen het geld dat Johannes hun gaf, lachten
luidkeels over zijn goedigheid en gingen huns weegs; maar Johannes legde
het lijk weer behoorlijk in de kist, vouwde hem de handen over de borst,
zei vaarwel en ging zeer tevreden op weg door het grote bos. Overal waar
de maan door de bomen scheen zag hij sierlijke elfjes o zo vrolijk
spelen; ze lieten zich niet storen, ze wisten best dat hij een goed,
onschuldig mens was, alleen boze mensen mogen de elfen niet zien.
Sommige waren niet groter dan een vinger en hadden hun lange, blonde
haar opgestoken met een gouden kam, twee aan twee schommelden ze op de
grote dauwdroppels die op de bladeren en het hoge gras lagen; soms ging
een droppel aan het rollen, dan vielen ze naar beneden tussen de lange
grashalmen, tot groot vermaak van de andere dwergekinderen. Het was
verbazend leuk! Ze zongen en Johannes herkende duidelijk alle mooie
liedjes die hij als kleine jongen had geleerd. Grote bonte spinnekoppen
met een zilveren kroontje op het hoofd moesten van de ene haag naar de
andere lange hangbruggen en hele paleizen spinnen, en als de fijne dauw
erop viel zag alles eruit als glinsterend glas in de heldere maneschijn.
Zo speelden ze, totdat de zon opging.

Toen kropen de elfjes in de bloemknoppen en de wind rukte aan hun
bruggen en kastelen, die omhoog woeien als grote spinnewebben.

Toen Johannes het bos uitkwam, riep een luide mannenstem achter hem:
"Hallo, kameraad! Waar gaat de reis heen?" - "De wijde wereld in,"
zei Johannes. "Ik heb geen vader en moeder meer, ik ben een arme
jongen, maar Onze Lieve Heer zal me wel helpen." - "Ik wil ook de
wijde wereld in!" zei de vreemdeling, "zullen we samen gaan?" - "Ja,
best!" zei Johannes en zo reisden ze samen verder. Het duurde niet lang
of ze begonnen veel van elkaar te houden, want ze waren beiden beste
mensen.

Maar Johannes bemerkte wel dat de vreemdeling veel wijzer was dan hij,
hij was al bijna de hele wereld rond geweest en wist van alle mogelijke
dingen te vertellen. De zon was al hoog aan de hemel, toen zij onder een
grote boom gingen zitten om hun ontbijt te gebruiken; juist kwam daar
een oude vrouw aan. O, ze was toch zo oud en liep helemaal krom; zij
leunde op een kruk en had op haar rug een takkenbos die ze in het woud
had gesprokkeld. Haar schort was opgespeld en Johannes zag daar drie
grote bezems uitsteken van varens en wilgetakken.

Toen ze vlak bij hen gekomen was gleed haar voet uit, ze viel en gaf een
luide gil, want ze had haar been gebroken, die arme, oude vrouw.

Johannes vond dat zij haar terstond naar haar huis moesten dragen, maar
de vreemdeling maakte zijn ransel open, nam er een potje uit en zei dat
hier een zalf inzat, die haar been dadelijk weer heel kon maken en wel
zó of zij haar been nooit gebroken had.

Maar daarvoor moest zij hem dan ook de drie bezems geven, die zij in
haar schort had. "Dat is goed betaald!" zei de oude vrouw en ze knikte
heel wonderlijk met haar hoofd; ze wilde die bezems niet zo erg graag
kwijt, maar het was toch ook niet alles hier met een gebroken been te
liggen.

Toen gaf zij hem de bezems maar, en zodra hij het been met de zalf in
had gewreven, stond het oude moedertje op en ze liep veel beter dan
vroeger. Dat had de zalf gedaan.

Maar die was dan ook niet in de apotheek te krijgen. "Wat wil je met
die bezems?" vroeg Johannes nu aan zijn kameraad. "Dat zijn drie mooie
ruikers!" zei hij, "net iets voor mij, want ik ben een rare snuiter!"

Toenliepen zij weer een heel eind door. "Nee maar, wat een bui komt
daar opzetten," zei Johannes en wees voor zich uit, "wat een
verschrikkelijk zware wolken!" - "Nee," zei de reisgenoot, "dat zijn
geen wolken, dat zijn bergen. De mooie, grote bergen waar je helemaal
boven de wolken komt in de frisse lucht! Geloof maar dat dat heerlijk
is! Morgen komen we zeker zo ver!" Het was niet zo dichtbij als het wel
leek; zij hadden een hele dag nodig voor zij bij de bergen kwamen, waar
de zware bossen tot aan de hemel groeiden en waar stenen waren, zo groot
als een hele stad; het zou wel een zware tocht worden voor zij er goed
en wel overheen waren. Daarom namen Johannes en de reisgenoot hun intrek
in de herberg om eens goed uit te rusten en krachten te verzamelen voor
de volgende dag. Beneden in de grote gelagkamer van de herberg waren een
heleboel mensen bijeen, want er was een man met een poppenkast; hij had
zijn kleine kast juist opgesteld en de mensen zaten in een kring
eromheen om de vertoning te zien. Helemaal vooraan, op het beste
plaatsje, zat een dikke slager; zijn grote bullebijter -- hu, wat zag
die er vals uit! - zat naast hem en zette grote ogen op, net als alle
anderen. De vertoning begon, en het was een fijne voorstelling met een
koning en een koningin, ze zaten op o, zo'n mooie troon, hadden een
gouden kroon op hun hoofd en lange slepen aan hun rokken, want dat
konden ze betalen. Geestige houten poppetjes met ogen van glas en grote
knevels, stonden bij alle deuren die ze open- en dichtdeden, om de lucht
in de kamer fris te houden. Dat was nu eens een alleraardigst stuk,
helemaal niet treurig.

Maar juist toen de koningin opstond en over het toneel liep, toen - ja,
God mag weten wat die grote bullebijter dacht - maar toen de dikke
slager hem even niet vasthield sprong hij recht op de poppenkast af, hij
pakte de koningin om haar dunne lijfje beef, zodat het krikkrak zei! Het
was meer dan verschrikkelijk! De arme poppenspeler schrok toch zo en hij
was vreselijk bedroefd over zijn koningin, want het was de allermooiste
pop die hij bezat en nu had die lelijke bullebijter haar hoofd eraf
gebeten.

Maar toen de mensen weg waren zei de vreemdeling - je weet wel, die met
Johannes gekomen was - dat hij haar wel weer maken zou; hij haalde zijn
potje te voorschijn en besmeerde de pop met de zalf, waarmee hij ook de
arme, oude vrouw had geholpen toen zij haar been had gebroken.

Toen de pop was ingesmeerd werd zij dadelijk weer heel, ja, ze kon zelfs
haar ledematen bewegen, je hoefde helemaal niet aan de touwtjes te
trekken; de pop was net een levend mens, alleen kon ze niet praten. De
poppenspeler was erg blij, nu hoefde hij de pop helemaal niet meer vast
te houden, ze kon nu immers zelf dansen. Geen van de andere kon zo iets.

Toen het nacht was en alle mensen in de herberg naar bed waren, lag er
iemand zo ontzettend diep te zuchten en zo lang, dat ze allemaal
opstonden om te zien wie dat wel was. De man die de poppen vertoond had,
ging eens kijken in zijn kleine kast, want daarbinnen was dat zuchten.
Alle houten poppen lagen door elkaar, de koning en alle schildwachten,
en zij waren het die zo jammerlijk hadden gezucht en ze lagen triest te
staren met hun grote ogen van glas: ze wilden toch zo graag een beetje
ingesmeerd worden, net als de koningin, zodat zij zich ook eens zelf
konden bewegen. De koningin ging zo maar op haar knieën liggen en hief
haar mooie gouden kroon omhoog, terwijl zij smeekte: "Neem hem maar van
me aan, maar smeer mijn echtgenoot en mijn hele hofhouding in."

Toenkon de arme man die de eigenaar was van het hele poppenspel, zijn
tranen niet inhouden, want hij had heus veel medelijden met hen. Hij
beloofde dadelijk aan de reisgenoot dat hij hem al het geld zou geven
dat hij de volgende avond voor zijn vertoning zou krijgen, als deze
slechts vier of vijf van zijn mooiste poppen wilde insmeren.

Maar de reisgenoot zei dat hij alleen de grote sabel zou willen hebben
die aan zijn zij hing; en toen hij die had gekregen, smeerde hij zes
poppen in en die gingen dadelijk zo bevallig dansen dat alle meisjes,
alle levende mensen-meisjes die ernaar keken, mee begonnen te dansen. De
koetsier en de keukenmeid dansten, de knecht en het kamermeisje, alle
gasten en de pook en de vuurtang, maar die twee vielen al om bij de
eerste sprong - ja, dat was een vrolijke nacht. De volgende morgen namen
Johannes en zijn kameraad afscheid van hen allemaal en gingen de hoge
bergen op en de grote pijnbossen door. Ze kwamen zo hoog, dat de
kerktorens ver beneden hen er tenslotte uitzagen als kleine rode bessen
in het groen. Zij konden mijlen ver zien, verder dan zij ooit waren
geweest, zoveel moois van de heerlijke wereld had Johannes nog nooit bij
elkaar gezien, en de zon scheen zo warm aan de frisse, blauwe hemel; hij
hoorde ook de jager op de waldhoorn blazen, zó mooi, dat hij van
blijdschap tranen in de ogen kreeg en niet na kon laten te zeggen:
"Goede, lieve Heer! Ik zou U kunnen kussen, omdat U zo goed bent voor
ons allemaal P De reisgenoot stond ook met gevouwen handen en liet zijn
blik over bossen en steden gaan, die in de warme zonneschijn lagen.

Toen klonken ineens wonderlijk mooie tonen boven hun hoofd, ze keken
omhoog: een grote witte zwaan zweefde in de lucht en zong, zoals ze
nooit eerder een vogel hadden horen zingen; maar het geluid werd al
zwakker en zwakker, hij boog zijn kop en daalde heel langzaam neer voor
hun voeten waar hij dood bleef liggen, die mooie vogel. "Twee zulke
mooie vleugels," zei de reisgenoot, "twee zulke grote witte vleugels,
als die vogel daar heeft, zijn geld waard, die neem ik mee! Zie je nu
wel dat het goed is dat ik die sabel heb!" en toen hieuw hij met één
slag beide vleugels van de zwaan af; die wilde hij bewaren. Ze trokken
nu verder en verder over de bergen, totdat zij tenslotte een grote stad
voor zich zagen liggen met over de honderd torens die als zilver blonken
in de zonneschijn; midden in de stad lag een prachtig marmeren slot met
een dak van rood goud: daar woonde de koning.

Johannes en de reisgenoot wilden niet dadelijk de stad binnengaan, maar
zij bleven in de herberg buiten de poort om zich wat op te knappen; zij
wilden er netjes uitzien als zij zich in de straten vertoonden. De waard
vertelde hun dat de koning toch zo'n beste man was, die nooit een mens
kwaad deed, maar zijn dochter, God beware!, dat was een boze prinses.

Mooi was ze genoeg, er was niemand zo teer en bevallig als zij, maar wat
hielp dat als zij daarbij een boze kwade heks was, die de dood
veroorzaakt had van zoveel schone prinsen. Alle mannen mochten naar haar
hand dingen; ieder mocht komen, prins of bedelaar, dat was haar
hetzelfde. Hij moest alleen maar drie raadsels oplossen die zij opgaf,
kon hij dat, dan zou zij met hem trouwen en hij zou koning worden over
het hele land als haar vader stierf; maar als hij de drie raadsels niet
kon oplossen, dan liet zij hem ophangen of onthoofden, zó slecht en
kwaadaardig was die mooie prinses. Haar vader, de oude koning, was daar
zeer bedroefd over, maar hij kon het haar niet verbieden om slecht te
zijn, want hij had eens gezegd dat hij nooit iets te maken wilde hebben
met haar vrijers: ze mocht zelf doen wat ze wilde. Telkens als er een
prins kwam die de raadsels moest oplossen om de prinses te krijgen, dan
wist hij het niet en werd hij opgehangen of onthoofd; ze hadden hem nog
bijtijds gewaarschuwd, maar hij kon niet nalaten naar haar hand te
dingen. De oude koning was zo bedroefd over al dat verdriet en die
narigheid, dat hij elk jaar een hele dag op zijn knieën lag met al zijn
soldaten en bad dat de prinses zich mocht bekeren, maar dat wilde zij
helemaal niet. De oude vrouwen die brandewijn dronken kleurden die
helemaal zwart voor ze dronken; dat was hun wijze van treuren, en meer
konden zij niet doen. "Die lelijke prinses," zei Johannes, "zij moest
eens een flink pak slaag hebben, dat zou haar goeddoen. Als ik die oude
koning was zou ik haar nog weieens rode varkens laten spuwen!" Op dat
ogenblik hoorden ze de mensen buiten "hoera!" roepen. De prinses kwam
voorbij, en ze was inderdaad zo mooi dat alle mensen vergaten hoe
boosaardig ze was en daarom riepen ze hoera. Twaalf schone jonkvrouwen,
allemaal in witte zijden jurken en met gouden tulpen in de hand, reden
op pikzwarte paarden aan haar zijde; de prinses zelf zat op een
sneeuwwit paard, met diamanten en robijnen getooid, haar rijkleed was
van louter goud en de zweep, die zij in haar hand had, leek wel een
zonnestraal; de gouden kroon op haar hoofd was als een kleine
sterrenhemel en haar mantel was vervaardigd uit meer dan duizend
vlindervleugeltjes; en toch was zij zelf nog veel mooier dan al haar
kleren.

Toen Johannes haar zag kreeg hij een kleur als vuur en kon geen woord
uitbrengen; de prinses zag er precies zo uit als het lieftallige meisje
met de gouden kroon op haar hoofd, waarvan hij had gedroomd in de nacht
dat zijn vader stierf. Hij vond haar toch zo mooi en hij moest wel veel
van haar houden. Het was vast niet waar, zei hij, dat zij een boze heks
was, die mensen liet ophangen of onthoofden. "Iedereen mag immers naar
haar hand dingen, zelfs de armste bedelaar; nu ga ik naar het slot want
ik kan het niet laten!" Iedereen zei dat hij het niet moest doen, het
zou hem zeker vergaan als alle anderen. De reisgenoot raadde het hem ook
af, maar Johannes meende dat het wel zou lukken. Hij borstelde zijn
schoenen en jas af, waste zijn gezicht en handen, kamde zijn mooie
blonde haar en ging toen helemaal alleen de stad in en klom omhoog naar
het slot. "Kom binnen," zei de oude koning toen Johannes aanklopte.

Johannes deed de deur open en de oude koning kwam hem tegemoet in zijn
kamerjas en met geborduurde pantoffels aan; zijn gouden kroon had hij op
het hoofd, de scepter in de ene hand en de gouden appel in de andere.
"Wacht even," zei hij, en hij nam de appel onder zijn arm om Johannes
een hand te geven.

Maar zodra hij hoorde dat ook hij een vrijer was, begon hij zo te wenen
dat scepter en appel op de grond rolden en hij zijn ogen moest afdrogen
met een slip van zijn kamerjas. Die arme, oude koning. "Doe het toch
niet," zei hij, "het loopt slecht met je af, net als met alle anderen.
Kijk maar eens hier!"

Toenbracht hij Johannes naar de tuin van de prinses; wat zag die er
verschrikkelijk uit! Boven in elke boom hingen drie, vier koningszonen
die naar de hand van de prinses hadden gedongen, maar haar raadsels niet
konden oplossen. Telkens als de wind woei klapperden de beenderen, zodat
de vogeltjes schrokken en nooit in die tuin durfden komen; alle bloemen
waren opgebonden met mensenbeenderen en in de bloempotten stonden
doodskoppen te grijnzen. Dat was een mooie tuin voor een prinses. "Zie
maar zelf," zei de oude koning, "het zal jou vergaan als alle anderen
die hier hangen; zie er liever van af! Je maakt me heus ongelukkig, want
ik trek het mij zo aan!" Johannes kuste de goede oude koning de hand en
zei dat het heus wel goed kwam, want hij hield zoveel van de mooie
prinses.

Juist kwam de prinses zelf met al haar dames de slottuin binnenrijden;
ze gingen haar tegemoet en zeiden goedendag. Ze deed allerliefst en
reikte Johannes de hand, en hij ging nog meer van haar houden dan eerst:
zij kon beslist geen boze heks zijn zoals iedereen van haar zei. Ze
gingen de grote zaal binnen en de kleine pages presenteerden lekkers en
pepernoten, maar de oude koning was toch zo bedroefd, hij kon helemaal
niets eten en pepernoten waren hem bovendien te hard. Er werd nu
afgesproken dat Johannes de volgende morgen op het slot terug zou komen,
dan zouden de rechters en de hele raad bijeen zijn om te horen of hij de
prinses wist te antwoorden. Indien het hem lukken zou moest hij nog
tweemaal terugkomen, maar er was nog nooit iemand geweest die de eerste
maal goed had geraden, en dan had hij zijn leven verspeeld.

Johannes was niet bezorgd hoe het met hem zou gaan, hij was juist blij.
Hij dacht alleen maar aan de mooie prinses en geloofde vast en zeker dat
de goede God hem wel zou helpen, maar hoe, dat wist hij helemaal niet en
daar wilde hij ook liever niet aan denken. Hij ging dansend terug naar
de herberg, waar de reisgenoot op hem wachtte.

Johannes raakte niet uitverteld over de prinses, hoe lief zij tegen hem
was geweest en hoe mooi ze was; hij verlangde alweer naar de volgende
dag, als hij de prinses weer zou zien en zijn geluk zou beproeven met
het oplossen van de raadsels.

Maar de reisgenoot schudde zijn hoofd en was erg bedroefd. "Ik houd
toch zoveel van je!" zei hij. "Wij hadden nog zo lang bij elkaar
kunnen blijven en nu moet ik je al missen! Arme, lieve Johannes, ik zou
wel kunnen huilen, maar ik wil je vreugde niet bederven; het is
misschien de laatste avond dat wij bij elkaar zijn. Wij zullen vrolijk
zijn, eens echt vrolijk; morgen, als je weg bent, kan ik huilen zoveel
ik wil!" Alle mensen in de stad wisten algauw dat er een nieuwe vrijer
voor de prinses was aangekomen en daarom heerste er grote droefenis. Het
theater werd gesloten, op de markt bonden de koopvrouwen rouwbandjes om
hun suikervarkentjes, de koning en de dominees lagen op hun knieën in de
kerk; er heerste overal een grote droefenis, want het kon met Johannes
toch niet beter aflopen dan met alle andere vrijers. In de loop van de
avond maakte de reisgenoot een grote punchbowl klaar, en zei tot
Johannes dat zij nu eens echt vrolijk moesten zijn en op de gezondheid
van de prinses drinken.

Maar toen Johannes twee glazen had gedronken werd hij zo slaperig dat
hij zijn ogen onmogelijk open kon houden - tegen wil en dank viel hij in
slaap. De reisgenoot tilde hem heel voorzichtig op en legde hem op zijn
bed; en toen het donker geworden was nam hij de twee grote vleugels die
hij de zwaan had afgehouwen en die bond hij vast aan zijn schouders; de
grootste bezem, die hij had gekregen van de oude vrouw met het gebroken
been, stak hij in zijn zak; hij opende het raam en vloog toen over de
stad recht op het slot af, waar hij in een hoek ging zitten onder het
raam van de slaapkamer van de prinses. Het was doodstil in de stad; de
klok sloeg kwart voor twaalf, het raam ging open en de prinses vloog, in
een grote witte mantel en met lange zwarte vleugels over de stad heen in
de richting van een grote berg.

Maar de reisgenoot maakte zichzelf onzichtbaar, zodat zij hem in het
geheel niet kon zien, hij vloog achter haar aan en sloeg de prinses met
zijn bezem, zodat zij bloedde waar hij sloeg. Hu, dat was me een tocht
door de lucht; de wind greep haar mantel, die als het zwarte zeil van
een schip om haar heen bolde en de maan scheen er dwars doorheen. "Wat
hagelt het! Wat hagelt het!" zei de prinses bij iedere slag van de
bezem - dat was wel goed voor haar. Eindelijk bereikte zij de berg en
klopte aan. Het donderde als bij een onweer toen de berg openging; de
prinses ging naar binnen en de reisgenoot volgde haar, want niemand kon
hem zien, hij was onzichtbaar. Zij gingen door een grote, lange gang
waarvan de muren wonderlijk glinsterden; dat waren over de duizend
gloeiende spinnekoppen die langs de muur op en neer liepen en licht
gaven, alsof ze van vuur waren. Nu kwam ze in een grote zaal, geheel van
zilver en goud; rode en blauwe bloemen, zo groot als zonnebloemen,
flonkerden aan de muren; maar niemand kon die bloemen plukken want de
stelen waren lelijke, giftige slangen en de bloemen het vuur dat uit hun
bek spoot. De hele zoldering was bezet met lichtende glimwormen en
hemelsblauwe vleermuizen, die met hun dunne vleugels sloegen - het was
alles even wonderbaarlijk. In het midden van de zaal was een troon,
gedragen door vier paardeskeletten; hun toom bestond uit rode
vuurspinnen, de troon zelf was van melkwit glas en de kussens om op te
zitten waren kleine muisjes, die elkaar in de staart beten. Over de
troon breidde zich een baldakijn van rozerood spinrag uit, bezet met
groene vliegjes die schitterden als edelstenen.

Midden op de troon zat een oude trol met een kroon op zijn lelijke kop
en een scepter in de hand. Hij kuste de prinses op haar voorhoofd en
liet haar naast zich op de kostbare troon plaats nemen, en nu begon de
muziek. Grote zwarte sprinkhanen speelden mondharmonika en de uil sloeg
op" zijn eigen buik, want een trommel had hij niet. Dat was een zot
concert. Kleine, zwarte kabouters dansten met een dwaallichtje op hun
hoofd in de zaal rond. Niemand kon de reisgenoot zien, hij was achter de
troon gaan staan en hoorde en zag alles. De mensen van de hofhouding die
nu binnenkwamen waren heel fijn en voornaam, maar wie goed keek merkte
wel hoe het met hen was gesteld. Het waren niet anders dan bezemstelen
met rode kolen erbovenop, de trol had ze leven ingeblazen en geborduurde
kleren aangetrokken.

Maar eigenlijk deed dat er niets toe, ze dienden maar voor versiering.

Toen men nu een poosje had gedanst vertelde de prinses aan de trol dat
zij een nieuwe vrijer had en ze vroeg hem waaraan ze moest denken om hem
de volgende morgen naar te laten raden. "Hoor eens!" zei de trol, "ik
zal je eens wat zeggen! Je moet iets erg gemakkelijks nemen, dan komt
hij er helemaal niet op. Denk aan je ene schoen. Dat raadt hij niet.
Laat dan zijn hoofd afslaan, maar vergeet niet dat je mij morgen als je
weer komt zijn ogen meebrengt, want die wil ik opeten!" De prinses boog
zeer diep en zei dat zij de ogen niet zou vergeten. De trol deed de berg
weer open en zij vloog naar huis.

Maar de reisgenoot ging achter haar aan en ranselde haar zo hard met de
bezem dat zij diep zuchtte over de zware hagelbui en zij zich haastte om
zo snel mogelijk door het raam weer in haar slaapkamer te komen.

Maar de reisgenoot vloog terug naar de herberg waar Johannes nog sliep,
deed zijn vleugels af en ging ook naar bed, want hij was aardig moe
geworden. Het was heel vroeg in de morgen toen Johannes wakker werd. De
reisgenoot stond ook op en vertelde dat hij die nacht zeer wonderlijk
had gedroomd over de prinses en haar schoen, en hij zei daarom met
nadruk dat hij de prinses moest vragen of zij soms aan haar schoen had
gedacht! Want dat had hij immers in de berg van de trol gehoord, maar
hij wilde er Johannes niets van vertellen en zei hem slechts dat hij de
prinses naar haar schoen moest vragen. "Ik kan evengoed naar het ene
als naar het andere vragen," zei Johannes. "Het is misschien heel
juist wat je gedroomd hebt, want ik geloof maar steeds dat de lieve Heer
me wel zal helpen! Maar ik wil nu toch afscheid van je nemen, want als
ik verkeerd raad zie ik je nooit meer terug!" Daarop kusten zij elkaar
en Johannes ging naar de stad en het slot binnen. De hele zaal was
propvol mensen, de rechters zaten in hun leunstoel en hadden donzen
kussens achter het hoofd, want ze hadden toch zoveel aan hun hoofd.
De.oude koning stond op en droogde zijn ogen af met een witte zakdoek.

Toen kwam de prinses binnen - ze was nog mooier dan gisteren - en ze
groette iedereen toch zo beminnelijk, maar Johannes gaf zij een hand en
ze zei: "Goedemorgen, Johannes!" Nu moest Johannes gaan raden waar zij
aan gedacht had, maar nauwelijks had zij hem dat ene woord "schoen "
horen zeggen of ze werd doodsbleek en trilde over haar hele lichaam;
maar dat hielp haar niets, hij had goed geraden! Hemeltje, wat was de
oude koning blij! Hij buitelde kopje dat het een lust was en alle mensen
klapten voor hem in de handen, maar ook voor Johannes die de eerste maal
juist had geraden. De reisgenoot was ook blij toen hij hoorde hoe goed
het was gegaan; maar Johannes vouwde zijn handen en dankte de goede God,
die hem zeker de beide volgende keren ook helpen zou. De volgende dag
moest er alweer geraden worden. Die avond ging het net als de vorige.

Toen Johannes sliep vloog de reisgenoot achter de prinses aan naar de
berg en ranselde haar nog harder dan de vorige keer, want nu had hij
twee bezems meegenomen; niemand kreeg hem te zien maar hij hoorde alles.
De prinses zou aan haar handschoen denken en hij vertelde dat aan
Johannes en deed.net of het een droom was geweest.

Johannes kon toen gemakkelijk juist raden, en er was grote vreugde op
het slot. Het hele hof buitelde nu over de kop, zoals zij de koning de
vorige maal hadden zien doen; maar de prinses lag op de sofa en wilde
geen enkel woord spreken. Nu hing het ervan af of Johannes de derde maal
juist zou raden. Ging dat goed, dan zou hij immers de mooie prinses
krijgen en het hele koninkrijk erven als de oude koning stierf; maar als
hij verkeerd zou raden moest hij dood en de trol zou zijn mooie, blauwe
ogen opeten. De avond tevoren ging Johannes vroeg naar bed, hij zei zijn
avondgebed en sliep rustig in; maar de reisgenoot bevestigde de vleugels
op zijn rug, bond de sabel aan zijn zijde, nam alle drie de bezems mee
en vloog toen naar het slot. Het was een stikdonkere nacht, het stormde
zo dat de dakpannen van de huizen vlogen. De bomen in de tuin waar de
geraamten hingen, zwaaiden als rietstengels op de wind; het bliksemde
onophoudelijk en de donder rommelde of het één lange slag was die de
hele nacht duurde. Nu ging het raam open en de prinses vloog naar
buiten; ze was doodsbleek maar ze lachte om het noodweer en vond dat het
nog niet erg genoeg was; haar witte mantel dwarrelde omhoog als het
grootzeil van een schip.

Maar de reisgenoot ranselde haar zo met zijn drie bezems dat het bloed
op de aarde druppelde en zij tenslotte nauwelijks meer kon vliegen.
Eindelijk bereikte zij toch de berg. "Het hagelt en stormt," zei zij,
"nooit ben ik er in zulk weer uitgeweest." - "Men kan ook te veel van
het goede krijgen," zei de trol. Zij vertelde hem nu dat Johannes ook
de tweede keer goed geraden had; als hij dat morgen weer deed had hij
het spel gewonnen en zou zij nooit weer naar de berg kunnen komen en
nooit meer toverkunsten maken zoals nu: daarom was zij heel erg
bedroefd. "Hij zal het niet raden!" zei de trol. "Ik vind wel iets
waar hij nooit aan gedacht heeft! Of hij is een groter tovenaar dan ik.
Maar nu zullen we eerst vrolijk zijn!"

Toennam hij de prinses in zijn armen en zij dansten in de rondte met
alle kleine kaboutertjes en dwaallichtjes die in de zaal waren; de rode
spinnekoppen hobbelden weer vrolijk langs de muren op en neer en het
leek of de vuurbloemen vonken spatten. De uil sloeg op de trommel, de
krekeitjes piepten en de zwarte sprinkhanen bliezen op de mondharmonika.
Dat was een vrolijk bal! Toen zij lang genoeg hadden gedanst moest de
prinses weer naar huis, want anders zou men haar op het slot missen; de
trol zei dat hij haar zou vergezellen, dan waren zij nog langer samen.
Zij vlogen weg in het noodweer en de reisgenoot versleet zijn drie
bezems op hun rug. Nog nooit was de trol in zo'n hagelbui geweest.
Buiten het slot nam hij afscheid van de prinses en fluisterde haar op
dat ogenblik toe: "Denk aan mijn hoofd." Maar de reisgenoot hoorde het
wel en juist, toen de prinses door het raam haar slaapkamer binnenglipte
en de trol weer terug wilde keren, greep hij hem bij zijn lange zwarte
baard en hieuw met de sabel zijn walgelijk trollehoofd af, vlak boven de
schouders zó dat de trol het zelf niet eens zag. Het lichaam wierp hij
in het water voor de vissen, maar het hoofd spoelde hij alleen af en
toen bond hij het in zijn zijden zakdoek, nam het mee naar zijn kamer in
de herberg en legde zich te slapen. De volgende morgen gaf hij Johannes
de zakdoek, maar hij zei dat hij die niet open mocht maken voor de
prinses vroeg waar zij aan had gedacht. Er waren zoveel mensen in de
grote zaal van het slot dat ze op elkaar stonden als radijzen in een
bosje. De raad zat op de stoelen met de zachte hoofdkussens en de oude
koning had nieuwe kleren aan, zijn gouden kroon en scepter waren
gepoetst, dat stond keurig.

Maar de prinses zag erg bleek en had een pikzwarte jurk aan, alsof zij
naar een begrafenis moest. "Waar heb ik aan gedacht?" zei ze tegen
Johannes, en dadelijk maakte hij de zakdoek los en hij schrok zelf heel
erg toen hij dat lelijke trollehoofd zag. Het liep de mensen koud langs
de rug, want het was vreselijk om aan te zien; maar de prinses zat als
een stenen beeld en kon geen woord uitbrengen. Eindelijk stond zij op en
gaf Johannes de hand, want hij had immers juist geraden; zij keek
niemand aan, maar zuchtte heel diep: "Nu ben jij mijn meester! Vanavond
zullen we bruiloft vieren!" - "Dat mag ik horen," zei de oude koning,
"zo moet het zijn!" Alle mensen riepen hoera, de wachtparade ging met
muziek door de straten, de klokken luidden en de marktvrouwen namen het
rouwfloers weer van hun suikervarkentjes af, want nu was er vreugde.
Drie hele gebraden ossen, gevuld met eende- en kippeboutjes, werden
midden op de markt gezet, en ieder kon zich daar zelf een stuk
afsnijden; in de fonteinen sproeide de heerlijkste wijn en kocht je een
vijf-stuiverskrakeling bij een bakker, dan kreeg je zes grote oliebollen
toe en dat nog wel met rozijnen erin. 's Avonds was de hele stad
verlicht en de soldaten schoten met kanonnen en de straatjongens met
voetzoekers, en in het slot werd er gegeten en gedronken, gesprongen en
geklonken, alle voorname heren en mooie dames dansten met elkaar. Van
ver kon men horen hoe zij zongen: "Hier zijn heel veel mooie meisjes,
Kom, tamboer, sla op de trom. Ze willen in de rondte dansen Keer omme,
mooi meisje, keer om. Dans, dans en stamp Met je zolen, faldera!" Maar
de prinses was nog altijd een heks en moest niets van Johannes weten.
Daar dacht de reisgenoot aan en daarom gaf hij Johannes drie veren uit
de zwanevleugels en een flesje met wat druppels erin. Hij zei tot hem
dat hij bij het bruidsbed een grote teil met water moest laten zetten.
Als dan de prinses in bed wilde stappen moest hij haar een duwtje geven
dat zij in het water viel. Dan moest hij haar driemaal onderdompelen,
nadat hij eerst de veren en de druppels in het water had gedaan. Dan zou
zij bevrijd worden van haar betovering en veel van hem gaan houden.

Johannes deed alles wat de reisgenoot hem had geraden; de prinses
schreeuwde luidkeels toen hij haar onder water dompelde en spartelde
onder zijn handen als een grote pikzwarte zwaan met fonkelende ogen;
toen zij voor de tweede maal boven water kwam was de zwaan wit, op een
zwarte ring om de hals na.

Johannes bad innig tot Onze Lieve Heer en liet het water voor de derde
maal over de vogel spoelen en meteen veranderde zij in de mooiste
prinses ter wereld. Zij was nog mooier dan tevoren en bedankte hem met
tranen in haar mooie ogen, omdat hij haar van haar betovering had
bevrijd. De volgende dag kwam de oude koning met zijn hele hofhouding en
dat was me een gefeliciteer de hele dag door; tenslotte kwam ook de
reisgenoot, zijn stok in de hand en zijn ransel op de rug.

Johannes kuste hem telkens weer en zei dat hij niet weg mocht gaan, hij
moest altijd bij hem blijven, want aan hem had hij toch zijn hele geluk
te danken.

Maar de reisgenoot schudde zijn hoofd en zei zacht en vriendelijk:
"Nee, nu is mijn tijd om! Ik heb alleen maar mijn schuld betaald.
Herinner jij je nog de dode man, die slechte mensen kwaad wilden doen?
Je gaf alles wat je had opdat hij rust in zijn graf mocht hebben. Die
dode ben ik!" Tegelijk was hij verdwenen. De bruiloftsfeesten duurden
een hele maand.

Johannes en de prinses hielden heel veel van elkaar en de oude koning
leefde nog vele gelukkige dagen en liet hun kindertjes paardje rijden op
zijn knie en met zijn scepter spelen, maar Johannes was koning over het
hele rijk.
