# author: Hans Christian Andersen
# source: tbc
# url: https://www.andersenstories.com/nl//andersen_sprookjes/dansen_dansen_popje_klein
# note: copyright of translation tbc

## "Dansen, dansen, popje klein!" 

"Dat is een liedje voor heel kleine kinderen," verzekerde tante Malle.
"Ik kan het met de beste wil van de wereld niet volgen."

Dat kon de kleine Amalie wel. Ze was pas drie. Ze speelde met poppen,
die voedde ze zo op dat ze even verstandig zouden worden als tante
Malle.

Er kwam een student in huis, die haar broers met hun huiswerk hielp. Hij
praatte veel met de kleine Amalie en haar poppen, heel anders dan alle
anderen. Dat was heel leuk, vond het kleine meisje, en toch zei tante
Malle dat hij helemaal niet met kinderen om kon gaan. Die kleine
hoofdjes konden al dat gepraat onmogelijk aan. Maar de kleine Amalie kon
dat best. Ze leerde zelfs een heel liedje uit haar hoofd dat de student
haar voorzei: "Dansen, dansen, popje klein," en dat zong ze voor haar
drie poppen. Twee waren er nieuw, de één een vrouwtje, de ander een
mannetje, maar de derde pop was oud en heette Liesje. Ze kreeg het
liedje ook te horen, want ze kwam erin voor.

Dansen, dansen, popje klein!
O, wat is dat meisje fijn,
en het heertje evengoed,
met zijn handschoen en zijn hoed.
Zijn broek is wit, zijn jas is blauw
en zijn schoenen zijn wat nauw.
Hij is fijn en zij is fijn.
Dansen, dansen, popje klein!

Dit is onze Liesje maar,
een popje van verleden jaar.
Haar haren zijn gemaakt van vlas,
haar voorhoofd komt juist uit de was.
Ze is weer bijna helemaal jong.
Kom maar mee, mijn lieve meisje.
Als de speelman nu eens zong
van drie poppen in één wijsje!

Dansen, dansen, popje klein!
Maak jij maar die pasjes fijn.
Voet naar buiten, rugje rank,
dan ben je lief en o, zo slank.
Buig je, strek je, draai maar rond,
dat is bovenal gezond.
Dat is snoezig om te zien,
een, twee, drie, en tel tot tien!

En de poppen begrepen het liedje, kleine Amalie begreep het, de student
begreep het. Hij had het zelfgemaakt en hij zei dat het een uitstekend
liedje was. Alleen tante Malle begreep het niet; ze leefde in onmin met
kinderspelletjes. "Onzin," zei ze. Maar kleine Amalie vond dat niet.
Zij zingt het liedje wel.

En wij hebben het van haar.
