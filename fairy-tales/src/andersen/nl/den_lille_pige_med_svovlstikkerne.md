# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_meisje_met_de_zwavelstokjes
# note: copyright of translation tbc

## Het meisje met de zwavelstokjes 

Het was afschuwelijk koud, het sneeuwde en het begon donker te worden.
Het was ook de laatste avond van het jaar, oudejaarsavond. In die kou en
in dat donker liep er op straat een arm, klein meisje, zonder muts en op
blote voeten. Ze had wel pantoffels aangehad toen ze van huis ging, maar
dat hielp niet veel: het waren heel grote pantoffels, haar moeder had ze
het laatst gedragen, zo groot waren ze, en het meisje had ze bij het
oversteken verloren, toen er twee rijtuigen vreselijk hard
voorbijvlogen. De ene pantoffel was niet te vinden en met de andere ging
er een jongen vandoor: hij zei dat hij hem als wieg kon gebruiken als
hij later kinderen kreeg. Daar liep dat meisje dus op haar blote
voetjes, die rood en blauw zagen van de kou. In een oud schort had ze
een heleboel zwavelstokjes en één bosje hield ze in haar hand. Niemand
had nog iets van haar gekocht, de hele dag niet. Niemand had haar ook
maar een stuivertje gegeven. Hongerig en koud liep ze daar en ze zag er
zo zielig uit, dat arme stakkerdje! De sneeuwvlokken vielen in haar
lange, blonde haar, dat zo mooi in haar nek krulde, maar aan dat soort
dingen dacht ze echt niet. Uit alle ramen scheen licht naar buiten en
het rook overal zo lekker naar gebraden gans; het was immers
oudejaarsavond en daar dacht ze wel aan.

In een hoekje tussen twee huizen, waarvan het ene een beetje
vooruitstak, ging ze in elkaar gedoken zitten. Haar beentjes trok ze
onder zich op, maar ze kreeg het nog kouder, en naar huis durfde ze
niet, want ze had geen zwavelstokjes verkocht en ook geen stuivertje
gekregen. Haar vader zou haar slaan en thuis was het trouwens ook koud.
Ze woonden vlak onder het dak en daar blies de wind doorheen, ook al
waren de ergste kieren met stro en oude lappen dichtgestopt. Ze had
bijna geen gevoel meer in haar handjes van de kou. O, wat zou een
zwavelstokje lekker warm zijn! Zou ze er eentje uit het bosje durven
trekken en het tegen de muur afstrijken om haar handen te warmen? Ze
trok er een uit. "Ritsss..." Wat vlamde dat, wat brandde dat! Het gaf
een warm, helder vlammetje, net een kaarsje, toen ze haar handen
eromheen hield. Een wonderlijk licht gaf het. Het meisje dacht dat ze
voor een grote, ijzeren kachel zat met glimmende koperen ballen en een
koperen trommel. Het vuur brandde zo heerlijk, het was zo lekker warm.
Maar wat was dat? Het meisje strekte haar voetjes al uit om die ook te
warmen - toen ging de vlam uit, de kachel verdween - en zij zat met een
stompje van het afgebrande zwavelstokje in haar hand.

Ze stak er nog een aan. Het brandde, het gaf licht en waar het schijnsel
op de muur viel, werd die doorzichtig, net als een sluier. Ze keek zo de
kamer in, waar de tafel gedekt was met een spierwit tafelkleed, met het
fijnste porselein. De gebraden gans, gevuld met pruimen en appeltjes,
stond heerlijk te dampen. En wat het allerheerlijkst was, de gans sprong
van de schaal en waggelde met een vork en mes in zijn rug over de grond.
Hij kwam recht op het arme meisje af; toen ging het zwavelstokje uit en
was alleen de dichte, koude muur er nog.

Ze stak er nog een aan. Toen zat ze onder de mooiste kerstboom, nog
groter en nog rijker versierd dan de boom die ze door de glazen deur bij
de rijke koopman had gezien, vorig jaar met Kerstmis. Er brandden wel
duizend kaarsjes aan de groene takken, en gekleurde prentjes, zoals je
die in etalages ziet, keken haar aan. Het meisje strekte haar beide
handen uit - toen ging het zwavelstokje uit, de vele kerstkaarsjes
gingen de lucht in en veranderden in sterren, zag ze. Eentje viel er en
liet een lange streep van vuur achter aan de hemel. "Nu gaat er iemand
dood," zei het meisje. Want haar oude grootmoeder, de enige die lief
voor haar was geweest, maar die nu dood was, had gezegd: "Als er een
ster valt, gaat er een zieltje naar God."

Ze streek weer een zwavelstokje af tegen de muur, het gaf licht en in
het schijnsel stond haar oma, heel duidelijk, heel stralend, heel
vriendelijk en lief. "Oma!" riep het meisje. "O, neem me mee! Ik weet
dat je weg bent, als het zwavelstokje uitgaat. Weg, net als de warme
kachel, de gebraden gans en die prachtige, grote kerstboom." Haastig
streek ze de rest van de zwavelstokjes uit het bosje af, want ze wilde
oma vasthouden. De zwavelstokjes gaven zoveel licht dat het klaarlichte
dag leek. Oma had er nog nooit zo mooi en zo groot uitgezien. Ze nam het
kleine meisje op haar arm en ze vlogen, stralend en blij, heel, heel
hoog. Er was geen kou, geen honger, geen angst - ze waren bij God. Maar
in het hoekje bij het huis zat in de koude wintermorgen het kleine
meisje met de rode wangen, met een glimlach om haar mond - dood,
doodgevroren op de laatste avond van het oude jaar.

Het werd nieuwjaarsochtend en de kleine dode zat daar met haar
zwavelstokjes, waarvan een bosje bijna was opgebrand. Ze heeft zich
willen warmen, zeiden ze. Niemand wist wat voor moois ze had gezien, hoe
stralend ze met oma de vreugde van het nieuwe jaar was ingegaan.
