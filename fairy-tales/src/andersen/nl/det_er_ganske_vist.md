# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_is_echt_waar
# note: copyright of translation tbc

## Het is echt waar 

'Het is een vreselijk verhaal!' zei een kip, nog wel aan de kant van
het dorp waar het helemaal niet gebeurd was.

'Een vreselijke geschiedenis in het kippenhok! Ik durf vannacht niet
alleen te slapen. Goed dat we met zovele zijn op onze stok!' En toen
vertelde ze zoiets ergs, dat de veren van de andere kippen recht
overeind gingen staan en de haan zijn kam liet vallen. Het is echt waar!
Maar laten we bij het begin beginnen, en dat was aan de andere kant van
het dorp in een kippenhok. De zon ging onder en de kippen vlogen op. Een
kip met witte veren en korte pootjes, een in alle opzichten respectabele
kip, die alle dagen haar voorgeschreven eieren legde, schikte, toen ze
op de stok ging zitten, haar veren met haar snavel en toen viel er een
veertje. 'Daar ging een veertje!' zei ze.

'Hoe meer ik mijn veren schik, hoe mooier ik word.' En dat was als
grapje bedoeld, want zij was altijd de grapjas onder de kippen, maar
verder, zoals gezegd, heel respectabel, en toen viel ze in slaap. Het
was donker in het kippenhok, kip aan kip zaten ze op de stok en de kip
die het dichtst bij haar zat, sliep niet. Ze luisterde en ze luisterde
niet, zoals dat hoort in deze wereld als je rustig wilt leven. Maar ze
moest het toch even kwijt aan haar andere buurvrouw:

'Hoorde je wat daar gezegd werd? Ik noem geen namen, maar er is een kip
die zich wil plukken om er goed uit te zien. Als ik een haan was, zou ik
daar minachting voorhebben.' Recht tegenover de kippen zat de uil met
haar uileman en haar uilekindertjes. In die familie hadden ze scherpe
oren, ze hoorden ieder woord dat de buurkip zei en ze rolden met hun
ogen en uilemoeder wuifde zich met haar vleugels koelte toe: 'Luister
maar niet, maar jullie hebben zeker wel gehoord wat daar gezegd werd? Ik
heb het met mijn eigen oren gehoord en een uil kan heel wat horen voor
die eraf vallen. Een van de kippen heeft zozeer vergeten wat een kip
past, dat ze al haar veren eruit zit te plukken en de haan ernaar laat
kijken!' 'Prenez garde aux enfants!' zei de uilevader. 'Dat is niets
voor kinderen.' 'Ik moet het toch even aan overbuurvrouw uil
vertellen, dat is zo'n achtenswaardige uil in de omgang!' En weg vloog
moeder. 'Oehoe, hoe, hoe!' huilden ze allebei tegen de duiven in de
duiventil van de overbuurman.

![](/verhalen/afbeeldingen/andersen/hcaev052_01.jpg)

'Hebben jullie het gehoord? Hebben jullie het gehoord? Er is een kip
die al haar veren heeft geplukt voor de haan. Ze vriest dood, als ze al
niet doodgevroren is, oehoe!' 'Waar? Waar?' koerden de duiven. 'In
de tuin van de overbuurman. Ik was er zo goed als zelf bij! Je schaamt
je bijna om het te vertellen, maar het is echt waar!' 'Geloof, geloof
ieder woord,' zeiden de duiven en ze koerden naar hun kippenhok:

'Er is een kip, sommigen zeggen zelfs dat het er twee zijn, die al hun
veren geplukt hebben om er anders uit te zien dan de anderen en zo de
aandacht van de haan te trekken. Een gewaagd spelletje, je kunt
verkouden worden en aan de koorts sterven, en ze zijn allebei dood.'
'Wordt wakker! Wordt wakker!' kraaide de haan, terwijl hij op de
schutting vloog. Hij had nog slaap in zijn ogen, maar hij kraaide
evengoed:

'Er zijn drie kippen gestorven aan een ongelukkige liefde voor een
haan, ze hebben al hun veren geplukt. Een kwalijk verhaal, ik kan het
niet voor me houden. Zegt het voort!'

'Zegt het voort!' piepten de vleermuizen en de kippen kakelden en de
hanen kraaiden:

'Zegt het voort, zegt het voort!' En toen vloog het verhaal van
kippenhok naar kippenhok, tot het ten slotte terug was op de plaats waar
het eigenlijk vandaan kwam.

'Er zijn vijf kippen,' klonk het, 'die allemaal hun veren hebben
geplukt, om te laten zien wie er het magerst was gewor den van
liefdesverdriet voor de haan en toen pikten ze elkaar tot bloedens toe
en vielen dood neer, tot schande voor hun familie en tot grote schade
voor hun eigenaar.' De kip die het losse veertje had verloren, herkende
zichzelf natuurlijk niet in haar eigen verhaal, en omdat ze een
respectabele kip was, zei ze: 'Ik heb minachting voor dat soort kippen!
Maar er zijn er meer van dat soort. Zoiets mag je niet voor je houden en
ik zal er het mijne toe bijdragen dat dat verhaal in de krant komt, dan
kan het door het hele land gaan, dat hebben die kippen verdiend en hun
familie ook.' En het kwam in de krant en het werd gedrukt en het is
echt waar: één veertje kan in wel vijf kippen veranderen!
