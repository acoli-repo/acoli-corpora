# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_laatste_dag
# note: copyright of translation tbc

## De laatste dag 

De heiligste dag van alle dagen van het leven is de dag dat we doodgaan.
Dat is de laatste dag, de dag van de heilige, grote verandering.

Heb je echt, ernstig over dit machtige, laatste uur op aarde, dat zeker
komt, nagedacht?

Er was een man, streng in het geloof, zoals ze zeiden, een strijder voor
het woord, dat voor hem wet was, een streng dienaar van een strenge God.
De Dood stond aan zijn bed, de Dood met dat strenge, hemelse gezicht.
"Je uur heeft geslagen, je moet met me mee," zei de Dood en raakte met
een ijskoude vinger zijn voeten aan en die huiverden, de Dood raakte
zijn voorhoofd aan en toen zijn hart, en daardoor brak het en zijn ziel
volgde de engel des doods. Maar in de paar seconden die daaraan
voorafgingen, tussen de inwijding van zijn voeten naar zijn voorhoofd en
zijn hart, gingen er zware golven als van de zee, alles wat het leven
hem gebracht en in hem gewekt had, door de stervende heen. Zo kijk je
met één blik in een grote, duizelingwekkende diepte neer en omvat je, in
één gedachteflits, de eindeloze weg. Zo zie je, in één blik samengevat,
het oneindige sterrengewemel, en ken je de planeten en werelden in de
weidse ruimte. Op zo'n ogenblik huivert de ontzette zondaar en dan
heeft hij niets om op te steunen, het lijkt alsof hij in een oneindige
leegte neerzinkt. Maar de vrome buigt zijn hoofd voor God en geeft zich,
als een kind, over met de woorden: 'Uw wil geschiede!' Maar deze
stervende had geen kinderlijk gemoed, hij voelde dat hij een man was.

Hij huiverde niet, zoals de zondaar, hij wist dat hij het ware geloof
bezat.

Hij had zich gehouden aan de regels van de godsdienst in al hun
gestrengheid.

Hij wist dat miljoenen mensen de brede weg naar de vervloeking moesten
gaan.

Te vuur en te zwaard had hij op aarde hun lichamen kunnen vernietigen,
zoals hun ziel al was vernietigd en dat ook altijd zou blijven. Zijn weg
leidde nu naar de hemel, waar de genade de poort voor hem opende, de
genade die hem was beloofd. De ziel ging met de doodsengel mee, maar hij
keek nog een keer naar de plek waar zijn stoffelijk omhulsel in het
witte doodskleed lag, een vreemde afdruk van zijn ik. Ze vlogen en ze
liepen - het leek op een enorme hal, maar ook op een bos. De natuur was
besnoeid, geweld aangedaan, opgebonden en in rijen gezet, kunstmatig
gemaakt, als ouderwetse Franse tuinen. Er was een gemaskerd bal. "Dat
is het mensenleven!" zei de doodsengel. Alle gestalten waren min of
meer vermomd.

Het waren niet de edelsten of de machtigsten die in goud en fluweel
gekleed gingen, het waren niet de laagsten en minsten van allen die in
de mantel van de armen liepen.

Het was een wonderlijke verkleedpartij en het was vooral heel
eigenaardig om te zien hoe ze allemaal onder hun kleren zorgvuldig iets
voor elkaar verborgen hielden. Maar de één trok aan de ander om het aan
het licht te brengen en dan zagen ze de kop van een beest te voorschijn
komen. Bij de één was het een lachende aap, bij de ander een lelijke
geitebok, een klamme slang of een doffe vis. Dat was het beest dat we
allemaal meedragen, dat in de mens zit vastgegroeid, en het rukte en
sprong en het wilde eruit, en iedereen hield er zijn kleren dicht
omheen, maar de anderen trokken die open en riepen: "Zie je wel? Kijk,
dat is hij, dat is zij!" en de één ontblootte de ellende van de ander.
"Wat is het beest in mij dan wel?" vroeg de zwervende ziel en de
doodsengel wees voor zich uit naar een trotse gestalte. Om zijn hoofd
vertoonde zich een bont gekleurd aureool in stralende kleuren, maar aan
het hart van de man verborgen zich de poten van het dier, de poten van
een pauw.

Het aureool was niets anders dan de bonte staart van de vogel.

Terwijl ze doorliepen, zaten grote vogels op hun boomtakken afschuwelijk
te krijsen, ze krijsten met verstaanbare mensenstemmen: "Wandelaar van
de dood, ken je me nog?" Dat waren alle slechte gedachten en begeerten
uit zijn leven, die naar hem riepen: "Ken je me nog?" De ziel huiverde
even, want hij herkende de stemmen, de slechte gedachten en begeerten,
die hier als getuigen optraden. "In ons vlees, in onze slechte natuur
woont niets goeds," zei de ziel. 'Maar bij mij werden de gedachten
niet in daden omgezet. De wereld heeft de slechte vruchten ervan nooit
aanschouwd." En hij haastte zich nog meer om gauw van dat akelige
gekrijs weg te komen, maar de grote zwarte vogels zweefden in cirkels om
hem heen en ze krijsten en krijsten, alsof de hele wereld het moest
horen.

Hij sprong als een opgejaagde hinde en bij iedere stap stootte hij zijn
voet tegen scherpe stenen, en ze sneden in zijn voeten en het deed hem
pijn. "Hoe komen die scherpe stenen hier? Ze liggen als dorre bladeren
op de grond." - "Dat is elk onvoorzichtig woord dat je hebt laten
vallen en dat het hart van je naaste veel dieper heeft geraakt dan de
stenen nu je voeten verwonden." - "Daar heb ik niet bij nagedacht,"
zei de ziel. "Oordeel niet, opdat gij niet geoordeeld wordt," klonk
het door de lucht. "We hebben allemaal gezondigd," zei de ziel en
verhief zich weer. "Ik heb me aan de wet en aan het evangelie gehouden,
ik heb gedaan wat ik kon. Ik ben niet zoals de anderen." Ze stonden aan
de poort van de hemel en de engel, de bewaker van de ingang, vroeg:
"Wie ben je? Zeg me wat je gelooft en laat het me aan je daden
zien." - "Ik heb alle geboden zorgvuldig opgevolgd, ik heb me
vernederd in de ogen van de wereld, ik heb het kwaad en de mensen die
kwaad doen, die de brede weg naar de eeuwige verdoemenis volgen, gehaat
en vervolgd. En dat doe ik nog, te vuur en te zwaard, als ik kan!" -
"Jij bent dus een volgeling van Mohammed?" vroeg de engel. "Ik? Nooit
van mijn leven!" - "Hij die naar het zwaard grijpt, zal door het
zwaard omkomen," zegt de Zoon van God. Zijn geloof heb je niet. Ben je
misschien een zoon van Israël, die met Mozes zegt: "Oog om oog, tand om
tand? Een zoon van Israël, wiens strenge God alleen de God van je volk
is?" - "Ik ben een christen!" - "Dat zie ik niet aan je woorden en
aan je daden. De leer van Christus is verzoening, liefde en genade." -
"Genade!" klonk het door de oneindige ruimte, en de poort van de hemel
ging open en de ziel zweefde de heerlijkheid tegemoet. Maar het licht
dat naar buiten stroomde was zo verblindend en zo doordringend, dat de
ziel terugweek, als voor een getrokken zwaard. En er klonken tonen, zo
zacht en aangrijpend dat geen aardse tong het onder woorden kan brengen.
En de ziel beefde en boog zich steeds dieper, maar het hemelse inzicht
drong in hem door en toen voelde en begreep hij wat hij nog nooit op die
manier had gevoeld: de last van zijn hoogmoed, hardheid en zonde.

Het werd hem heel duidelijk. "Het goede dat ik in de wereld deed, dat
deed ik omdat ik niet anders kon, maar het kwade - dat kwam uit
mezelf." En de ziel voelde zich verblind door het zuivere hemelse
licht, onmachtig zonk hij, zo leek het, diep neer, in zichzelf gekeerd,
bezwaard, niet rijp voor het rijk des hemels, en bij de gedachte aan de
strenge, de rechtvaardige God, waagde hij het niet te stamelen:
"Genade!" En toen was de genade er, de niet verwachte genade. Gods
hemel vulde de hele oneindige ruimte, Gods liefde stroomde in
onophoudelijke rijkdom de ruimte in.

"Heerlijk, heerlijk, liefhebbend en eeuwig moge je worden,
mensenziel!" klonk het en zong het.

En allemaal, allemaal moeten we op de laatste dag van ons mensenbestaan
terugschrikken voor de glans en de heerlijkheid van het hemelse rijk, we
zullen ons diep buigen, in nederigheid afdalen en toch gedragen worden
door Zijn liefde, Zijn genade.

We zullen verheven worden, zwevend in nieuwe banen, gelouterd, edel en
beter, steeds meer de heerlijkheid van het licht benaderen en, door Hem
gesterkt, in staat zijn binnen te treden in het eeuwige licht.
