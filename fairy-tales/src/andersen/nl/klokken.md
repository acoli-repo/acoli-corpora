# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_klok
# note: copyright of translation tbc

## De klok 

's Avonds als de zon onderging en de wolken als goud glansden tussen de
schoorstenen in de smalle straten van de grote stad, hoorde nu eens de
een, dan weer de ander een wonderlijk geluid, als de klank van een
kerkklok. Maar je kon het maar heel even horen, want er was zo'n
geratel van wagens en zo'n geroep, en dat stoort. "Dat is de avondklok
die luidt," zeiden ze. "De zon gaat onder."

De mensen buiten de stad, waar de huizen verder van elkaar aflagen, met
tuinen en veldjes, zagen de avondhemel nog prachtiger en hoorden de
klank van de klok veel beter. Het leek alsof het geluid kwam van een
kerk, diep in het stille, geurige bos. De mensen keken in die richting
en kregen er een plechtig gevoel van.

Er ging een lange tijd voorbij. De een zei tegen de ander: "Zou er een
kerk in het bos zijn? Die klok heeft een wonderlijke, mooie klank.
Zullen we er eens van dichter bij naar gaan kijken?" En de rijke mensen
reden en de armen gingen te voet, maar de weg viel ze wonderlijk lang.
En toen ze bij een heleboel wilgenbomen kwamen die aan de rand van het
bos groeiden, toen gingen ze daar zitten. Ze keken naar de hoge takken
en dachten dat ze echt in het groen zaten. De banketbakker uit de stad
kwam daar zijn tent opzetten en toen kwam er nog een banketbakker en die
hing precies boven zijn tent een klok op, nog wel een klok die met teer
was ingesmeerd om tegen de regen te kunnen, en de klepel was weg. Als de
mensen dan weer naar huis gingen, zeiden ze dat het zo romantisch was
geweest en dat betekent iets heel anders dan een kopje thee. Drie
personen verzekerden dat ze in het bos waren doorgedrongen tot waar het
ophield en ze hadden de hele tijd die wonderlijke klank van de klok
gehoord, maar het leek net of het uit de stad kwam. Een van die mensen
schreef er een heel liedje over en zei dat de klok klonk als de stem van
een moeder die tegen een lief, verstandig kind praat. Er was geen
melodie zo mooi als de klank van die klok.

De keizer van het land hoorde er ook van en beloofde dat degene die echt
zou ontdekken waar het geluid vandaan kwam, de titel van
"wereldklokkenluider" zou krijgen, ook als het geen klok zou blijken
te zijn.

Toen gingen er veel mensen naar het bos om een baan te krijgen, maar er
was er maar één die een soort uitleg kon geven. Niemand was diep genoeg
het bos in geweest en hij evenmin, maar hij zei toch dat het klokgelui
van een heel grote uil in een holle boom kwam; zo'n wijze uil die zijn
hoofd steeds tegen een boom sloeg. Maar of het geluid van zijn hoofd
kwam of van de uitgeholde boomstam, dat kon hij nog niet met zekerheid
zeggen. En toen werd hij aangesteld als wereldklokkenluider en hij
schreef ieder jaar een kleine verhandeling over de uil, maar daarmee
waren ze nog niets wijzer. Het was de dag dat de kinderen aangenomen
werden in de kerk. De dominee had zo mooi en innig gesproken. De
aannemelingen waren erg ontroerd. Het was een belangrijke dag voor hen,
van kinderen werden ze ineens volwassenen. De ziel moest nu als het ware
van het kind naar een verstandiger mens vliegen. De zon scheen heerlijk,
de aannemelingen gingen de stad uit en uit het bos klonk wonderlijk luid
de grote, onbekende klok. Ze kregen meteen zo'n zin om ernaar toe te
gaan, allemaal op drie na. Een meisje moest naar huis om haar baljurk te
passen, want juist die jurk en dat bal hadden ervoor gezorgd dat ze deze
keer werd aangenomen, anders had ze moeten wachten. De tweede was een
arme jongen die zijn pak en zijn schoenen had geleend van de zoon van de
huisbaas en hij moest ze op een bepaalde tijd terugbrengen. De derde zei
dat hij nooit naar een onbekende plek ging als zijn ouders er niet bij
waren en dat hij altijd een braaf kind was geweest en dat wilde hij
blijven, ook nu hij was aangenomen. Daar moet je niet om lachen - maar
dat deden ze wel.

Drie gingen er dus niet mee. De anderen stapten flink door. De zon
scheen en de vogels zongen en de kinderen zongen mee en hielden elkaar
bij de hand, want ze hadden nog geen ambt of zo en voor Onze-Lieve-Heer
waren ze allemaal aannemelingen.

Maar algauw waren twee van de kleinsten moe en die twee gingen terug
naar de stad. Twee kleine meisjes gingen bloemenkransjes zitten
vlechten, die gingen ook niet mee. En toen de anderen bij de wilgenbomen
kwamen waar de banketbakker woonde, zeiden ze: "Kijk, we zijn er. Die
klok, die bestaat eigenlijk niet, dat is maar iets wat ze verzonnen
hebben."

Op hetzelfde moment klonk diep in het bos de klok zo lieflijk en
plechtig dat een stuk of vier kinderen besloten om toch dieper het bos
in te gaan. Dat was zo dicht en vol gebladerte dat het behoorlijk
moeilijk was om vooruit te komen. Lievevrouwebedstro en anemonen
groeiden bijna te hoog, bloeiende winde en braamranken hingen in lange
slingers tussen de bomen, waar de nachtegaal zong en de zonnestralen
speelden; o, wat was dat weldadig. Maar het was geen weg voor de
meisjes, hun kleren zouden scheuren. Er lagen grote rotsblokken,
begroeid met mos in alle kleuren, helder bronwater borrelde op en vreemd
genoeg gaf dat een geluid: "klok, klok."

"Dat zal toch niet de klok zijn?" vroeg een van de kinderen en hij
ging liggen luisteren. "Dat moet ik nader bestuderen!" En hij bleef en
liet de anderen gaan. Ze kwamen bij een huisje van bast en takken, een
grote boom met wilde appeltjes boog zich eroverheen, alsof die zijn hele
rijke zegen over het dak wilde uitschudden. Op het dak bloeiden rozen,
de lange ranken hingen over de gevel en daar hing een klokje. Zouden ze
dat gehoord hebben? Ja, ze waren het er allemaal over eens, op één na.
Die zei dat dat klokje te klein en te fijn was om zo ver als zij het
hadden gehoord, hoorbaar te zijn, en dat de klanken die een mensenhart
zo konden bewegen, heel anders waren. De jongen die dat zei, was een
koningszoon en de anderen zeiden: "Zo iemand moet het altijd beter
weten."

Toen lieten ze hem alleen verder gaan en naarmate hij verder liep, werd
zijn hart meer en meer vervuld van de eenzaamheid van het bos. Maar hij
hoorde nog steeds het klokje waar de anderen zo tevreden mee waren. En
af en toe, als de wind van de banketbakker kwam, kon hij ook horen hoe
er bij de thee gezongen werd. Maar het diepe klokgelui klonk harder, het
leek wel of er orgelbegeleiding bij was. Het geluid kwam van links, van
de kant waar het hart zit. Er ritselde iets in de struiken en er stond
een kleine jongen voor de koningszoon, een jongetje op klompen en met
een vestje dat zo klein was dat je kon zien hoe lang zijn armen waren.
Ze kenden elkaar wel. De jongen was degene die niet mee had kunnen gaan
omdat hij zijn jas en zijn schoenen aan de zoon van de huisbaas terug
moest geven. Dat had hij gedaan en nu was hij, op klompen en in zijn
armoedige kleren, alleen op weg gegaan, want de klok luidde zo hard en
zo diep dat hij ernaar toe moest.

"We kunnen samen gaan!" zei de koningszoon. Maar de arme jongen op
klompen was heel schuchter, hij trok aan zijn te korte mouwen en zei dat
hij bang was dat hij niet zo vlug kon meekomen. Bovendien dacht hij dat
de klok rechts te vinden was, want daar horen grote, mooie dingen.

"Tja, dan scheiden onze wegen zich," zei de koningszoon en knikte
tegen de arme jongen, die het donkerste en dichtste deel van het bos
inging, waar de doorns aan zijn armoedige kleren rukten en zijn gezicht,
zijn handen en zijn voeten tot bloedens toe schramden. De koningszoon
liep ook fikse schrammen op, maar de zon scheen op zijn pad en met hem
lopen we mee, want een flinke knul was hij.

"Die klok moet en zal ik vinden!" zei hij. "Al moet ik tot het einde
van de wereld!" In de bomen zaten akelige apen al hun tanden bloot te
lachen. "Zullen we hem bekogelen?" vroegen ze. "Zullen we hem
bekogelen, het is een koningszoon!" Maar hij liep onverdroten steeds
dieper het bos in, waar de wonderbaarlijkste bloemen groeiden. Er
stonden witte sterrenlelies met bloedrode stuifmeeldraden, hemelsblauwe
tulpen, die schitterden in de wind, en appelbomen met appels die er
precies zo uitzagen als grote, glanzende zeepbellen. Denk je eens in hoe
die bomen stralen als de zon schijnt! Om de mooiste groene weilanden
heen, waar herten en hinden in het gras speelden, groeiden prachtige
eiken- en beukenbomen, en als een van de bomen een spleet in de schors
had, dan groeiden er gras en lange slingerplanten uit die spleet. Er
waren ook grote stukken bos met stille vijvers, waar witte zwanen
zwommen en met hun vleugels sloegen. De koningszoon bleef vaak staan
luisteren. Soms dacht hij dat het klokgelui hem uit een van die diepe
meren tegemoet kwam, maar dan merkte hij gauw genoeg dat het daar niet
vandaan kwam, maar van nog dieper in het bos.

De zon ging onder, de lucht glansde met een vuurrode gloed. Het werd
stil, heel stil in het bos en hij viel op zijn knieën, zong zijn
avondpsalm en zei: "Ik vind nooit wat ik zoek. De zon gaat onder, het
wordt nacht, donkere nacht, maar ik kan misschien nog één keer de ronde,
rode zon zien, voordat hij helemaal achter de aarde verdwijnt, als ik
daar op die rotsen klim. Die zijn net zo hoog als de hoogste bomen."

En hij hield zich aan ranken en wortels vast, klom over de vochtige
stenen, waar de waterslangen zich kronkelden, waar de pad naar hem leek
te blaffen - maar omhoog kwam hij, voordat de zon helemaal onder was,
vanaf deze hoogte gezien. O, wat een pracht! De zee, de grote, heerlijke
zee die zijn lange golven naar de kust liet rollen, strekte zich voor
hem uit en de zon stond als een groot, schitterend altaar precies daar
waar de zee en de lucht samenkomen. Alles versmolt in brandende kleuren,
het bos zong en de zee zong en zijn hart zong mee. De hele natuur was
een grote, gewijde kerk, waar bomen en zwevende wolken de pilaren waren,
bloemen en gras de geweven fluwelen kleden, de hemel zelf de grote
koepel. De rode kleuren gingen uit toen de zon verdween, maar er
"werden miljoenen sterren aangestoken, miljoenen diamanten lampen
schenen er toen. De koningszoon spreidde zijn armen uit naar de hemel,
naar de zee en het bos - en op hetzelfde moment kwam, uit het
rechterzijpad, de arme jongen met de korte mouwen en de klompen. Hij was
daar precies op dezelfde tijd gekomen, langs zijn eigen weg. En ze
renden elkaar tegemoet en ze hielden eikaars handen vast in de grote
kerk van de natuur en de poëzie. Boven hun hoofd klonk de onzichtbare,
heilige klok en gelukzalige geesten zweefden er dansend omheen in een
jubelend halleluja.
