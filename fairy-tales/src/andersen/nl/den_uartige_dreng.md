# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_stoute_jongen
# note: copyright of translation tbc

## De stoute jongen 

Er was eens een oude dichter, zo'n echte, brave, oude dichter. Op een
avond toen hij thuis zat brak er een vreselijk onweer los; het
stortregende, maar de oude dichter zat warmpjes en wel bij zijn kachel
waar het vuur brandde en de appels sisten.

"De arme stakkers die in dit weer buiten zijn, houden geen droge draad
aan hun lijf," zei hij, want hij was een brave dichter.

"Help, doe open! Ik bibber van de kou en ik ben zo nat!" riep een kind
buiten. Het huilde en klopte op de deur. En de regen viel bij stromen
neer en de wind rukte aan alle ramen.

"Jij arme stakker!" zei de oude dichter en hij deed open. Daar stond
een kleine jongen; hij was helemaal naakt en het water droop uit zijn
lange, blonde haren. Hij bibberde van de kou; als hij niet binnen had
kunnen komen was hij in dit slechte weer zeker doodgegaan.

"Jij kleine stakker!" zei de oude dichter en hij nam hem bij de hand.
"Kom jij maar bij mij, dan zal ik je wel warm krijgen. Wijn en een
appel zul je hebben, want jij bent een schat van een jongen!"

En dat was hij ook. Zijn ogen waren helder als sterren en al stroomde
het water uit zijn blonde haar, het krulde toch zo aardig. Hij zag eruit
als een klein engeltje, maar hij was bleek van de kou en hij beefde over
zijn hele lijfje. In zijn hand had hij een prachtige boog, maar die was
helemaal bedorven door de regen; alle kleuren op de mooie pijlen waren
door elkaar gelopen van de nattigheid.

De oude dichter ging bij de kachel zitten, nam de jongen op zijn schoot,
wrong het water uit zijn haar, warmde zijn handen in de zijne en gaf hem
zoete wijn. Zo kwam hij wat bij. Hij kreeg weer rode wangen, sprong op
de grond en danste om de oude dichter heen.

"Jij bent een vrolijke jongen!" zei de oude. "Hoe heet je?"

"Ik heet Amor!" antwoordde hij. "Kent u mij niet? Daar ligt mijn
boog, daar kan ik mee schieten, pas maar op! Kijk, nu wordt 't goed
weer buiten; de maan schijnt!"

"Maar je boog is helemaal bedorven!" zei de oude dichter.

"Dat is lelijk!" zei de kleine jongen, nam hem op en keek ernaar.
"Och wat, hij is helemaal droog, er mankeert niets aan. De pees is goed
strak. Nu zal ik hem eens proberen!" Toen spande hij hem, legde er een
pijl op, mikte en schoot de brave oude dichter midden in zijn hart:
"Merkt u nu dat mijn boog niet bedorven was?" zei hij, en toen lachte
hij luid en verdween! Die ondeugende jongen! Zo op de oude dichter te
schieten, die hem in zijn warme kamer had binnengelaten, zo goed voor
hem geweest was en hem die heerlijke wijn en de lekkerste appel had
gegeven.

De brave dichter lag op de grond en huilde, hij was werkelijk precies in
zijn hart geraakt. En toen zei hij: "Foei, wat is die Amor toch een
stoute jongen! Dat zal ik alle lieve kinderen vertellen, dan kunnen ze
oppassen dat ze nooit met hem spelen, want hij doet hun verdriet!"

Alle lieve kinderen, jongens en meisjes, aan wie hij het vertelde,
pasten op voor die slechte Amor, maar toch hield hij hen voor de gek,
want hij was zo slim. Wanneer studenten van college komen loopt hij
naast hen met een boek onder zijn arm en een zwarte jas aan. Zij
herkennen hem absoluut niet, geven hem een arm en denken, dat hij ook
een student is; maar dan steekt hij hun een pijl in de borst. Wanneer
meisjes in de kerk staan om aangenomen te worden komt hij ook achter hen
aan. Ja, hij zit altijd mensen achterna! Hij zit in de grote lichtkroon
in de schouwburg en brandt stralend, zodat de mensen denken dat het een
lamp is, maar later merken zij wel wat anders. Hij loopt in het park van
de koning en op de wallen. Ja, hij heeft eens je vader en moeder in hun
hart geschoten! Vraag het hun maar, dan zul je horen wat ze zeggen! Ja,
het is een stoute jongen, die Amor, zorg maar dat je nooit met hem te
maken krijgt. Hij zit iedereen achterna. Stel je voor, hij schoot zelfs
eens een pijl naar onze oude grootmoeder, maar dat is lang geleden, dat
is nu over; maar ze vergeet zo iets nooit. Foei! Die stoute Amor! Maar
nu ken je hem en weet je wat een stoute jongen het is!
