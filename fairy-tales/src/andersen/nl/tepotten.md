# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_theepot
# note: copyright of translation tbc

## De theepot 

Er was eens een trotse theepot, trots op zijn porselein, trots op zijn
lange tuit, trots op zijn brede oor: hij had wat van voren en wat van
achteren, de tuit van voren, het oor van achteren, en daar praatte hij
over. Maar hij praatte niet over zijn deksel, dat was gebroken, dat was
gekramd, dat had gebreken; over zijn gebreken praat men niet graag, dat
doen anderen wel. Koppen, melkkannetje en suikerpot, dat hele theegerei
zou zeker meer over de zwakheid van het deksel denken en praten dan over
het mooie oor en de voortreffelijke tuit; dat wist de theepot. "Ik ken
ze," zei hij in zichzelf, "ik ken ook mijn gebreken wel en ik kom
ervoor uit, dat is mijn nederigheid, mijn bescheidenheid; gebreken
hebben wij allen. Maar je hebt dan toch ook goede eigenschappen, De
koppen kregen een oor, de suikerpot een deksel en ik kreeg allebei en
nog iets dat zij nooit krijgen. Ik kreeg een tuit, die maakt mij tot
koning op de theetafel.

De suikerpot en de melkkan is het gegeven de dienaressen van de smaak te
zijn, maar ik ben de milde schenker, ik verspreid zegen onder de
dorstige mensheid: in mijn binnenste worden de Chinese blaadjes verwerkt
in het kokende water zonder smaak." Dit alles zei de theepot in zijn
jeugdige overmoed.

Hij stond op de gedekte tafel, hij werd opgenomen door de voornaamste
hand, maar die voornaamste hand was onhandig: de theepot viel, de tuit
brak af, het oor brak af, en het deksel, daar praten wij niet meer over,
daar is genoeg over gepraat.

De theepot lag in zwijm op de grond, het kokende water liep eruit.

Het was een harde slag voor hem en het hardste was dat zij lachten, om
hem en niet om die domme hand. "Dat vergeet ik nooit," zei de theepot,
toen hij later aan zichzelf zijn levensloop vertelde. "Ik werd invalide
genoemd, in een hoek weggezet en de dag daarop aan een vrouw cadeau
gegeven die om braadvet liep te bedelen; ik kwam terecht in de armoede.
Ik stond sprakeloos, zowel van buiten als van binnen, maar waar ik stond
begon mijn beter leven; men is het een en wordt iets anders. Er werd
aarde in mij gestopt - dat is voor een theepot hetzelfde als begraven te
worden - maar in die aarde werd een bloembol gelegd; wie dat deed, wie
de bol gaf, weet ik niet, gegeven werd hij en een vergoeding was het
voor de Chinese blaadjes en het kokende water, een vergoeding voor het
gebroken oor en de gebroken tuit. En de bol lag in de aarde, de bol lag
in mij, hij werd mijn hart, mijn levend hart, zo'n hart had ik nog
nooit gehad. Er was leven in mij, er was kracht, mijn pols sloeg, de bol
ontkiemde, hij barstte bijna van gedachten en gevoelens; die braken los
in een bloem. Ik zag haar, ik droeg haar, ik vergat mijzelf in haar
schoonheid; gezegend is het zichzelf te vergeten in anderen! Zij dankte
mij niet, zij dacht niet aan mij - zij werd bewonderd en geprezen. Ik
was er zo blij om, en hoe blij moest zij dan wel niet zijn. Op zekere
dag hoorde ik dat er gezegd werd dat zij een betere pot verdiende. Men
sloeg mij kapot, dat deed vreselijk pijn; maar de bloem kwam in een
betere pot, en ik werd weggegooid op de binnenplaats en lig daar nu als
een oude scherf, maar ik heb de herinnering, die kan niemand mij
ontnemen."
