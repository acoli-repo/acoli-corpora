# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_verhaal_van_het_jaar
# note: copyright of translation tbc

## Het verhaal van het jaar 

Het was winter, een vreselijke sneeuwstorm was het; de sneeuw stoof
wervelend door straten en stegen; de ruiten waren van buiten met sneeuw
beplakt, de sneeuw viel in hopen van de daken en de mensen hadden zo'n
vaart, ze renden, ze holden, ze vlogen tegen elkaar op en pakten elkaar
dan even beet, om houvast te hebben. Rijtuigen en paarden leken wel
gepoederd, de lakeien stonden met hun rug naar het rijtuig en reden met
de wind in de rug.

De voetganger bleef in de beschutting van het rijtuig, dat maar langzaam
vooruitkwam in de diepe sneeuw; en toen de sneeuwstorm eindelijk ging
liggen en er een smal paadje langs de huizen ontstond, bleven de mensen
daar staan, als ze elkaar tegenkwamen. Niemand had zin om de eerste stap
in de diepe sneeuw te nemen om de ander voorbij te laten. Zwijgend
bleven ze staan, om ten slotte, als na een stilzwijgende afspraak, ieder
één been prijs te geven en in die sneeuwhoop te laten zakken. Maar 's
avonds was het rustig. De hemel zag eruit alsof hij geveegd was en hoger
en doorschijnender was gemaakt, de sterren leken splinternieuw en
sommige waren heel blauw en heel helder, en het vroor dat het kraakte.
De bovenste laag sneeuw was dan wel sterk genoeg om 's ochtends de
mussen te dragen; ze hipten in het rond waar de sneeuw geruimd was, maar
veel eten was er niet te vinden en ze hadden het behoorlijk koud.

'Piep!' zei de een tegen de ander. 'Dat noemen ze het nieuwe jaar!
Het is veel erger dan het oude, dat hadden we net zo goed kunnen houden.
Ik ben niet tevreden en daar heb ik mijn redenen voor!'

'De mensen hebben dat nieuwe jaar met knallen binnengehaald,' zei een
klein, kleumend musje, 'ze hadden knalpotten en ze waren buiten
zichzelf van vreugde dat het oudejaar nu vertrok en daar was ik ook blij
om, want ik verwachtte dat we nu warme dagen zouden krijgen. Maar daar
is niets van terechtgekomen; het vriest veel strenger dan eerst. De
mensen hebben zich in de tijdrekening vergist.'

'Zeker,' zei een derde, een oude met een witte kuif. 'Ze hebben iets,
dat noemen ze de almanak, dat is hun eigen uitvinding en nu moet alles
volgens de almanak verlopen, maar dat gebeurt niet. Als het voorjaar
komt, dan begint het jaar, dat is de gang van de natuur en daar reken ik
naar.'

'Maar wanneer komt het voorjaar?' vroegen de andere.

'Dat komt als de ooievaar komt, maar hij is onberekenbaar en hier in de
stad weet niemand daar iets van. Dat weten ze op het platteland beter;
zullen we daar gaan wachten?

Daar ben je dichter bij de lente.'

'Alles goed en wel,' zei er eentje, die een hele poos had lopen piepen
zonder eigenlijk iets te zeggen. 'Ik ben in de stad van gemakken
voorzien die ik op het platteland zal gaan missen. Er is hier een
mensenfamilie met een binnenplaats, die heel verstandig een stuk of drie
bloempotten aan de muur heeft opgehangen, met de grote opening naar
binnen en de kleine naar buiten; dat gaatje is net groot genoeg om in en
uit te vliegen. Daar hebben ik en mijn man ons nestje en daar zijn al
onze kinderen uitgevlogen. Die mensenfamilie heeft dat natuurlijk zo
gearrangeerd omdat ze het leuk vinden om naar ons te kijken, anders
hadden ze het vast niet gedaan. Ze strooien broodkruimels, ook voor hun
plezier, maar wij hebben voedsel, het is net of er voor je wordt
gezorgd. Daarom denk ik dat ik en mijn man blijven. Hoewel we niet
tevreden zijn - maar we blijven.' 'En wij vliegen naar het platteland,
om te zien of het geen voorjaar wordt!' En toen vlogen ze weg.

Het was echt winter op het platteland; het vroor er nog een paar graden
meer dan in de stad. De snijdende wind blies over de met sneeuw bedekte
velden. De boer zat met grote wanten aan in zijn slee en hij sloeg met
zijn armen om de kou te verdrijven; zijn zweep lag in zijn schoot. De
magere paarden renden dat de damp ervan af sloeg, de sneeuw kraakte en
de mussen hipten in de wagensporen en hadden het koud. 'Piep, wanneer
komt de lente? Het duurt zo lang!'

'Zo lang!' klonk het over de velden van de hoogste, met sneeuw bedekte
heuvel. Het zou de echo kunnen zijn, maar het konden ook de woorden zijn
van die vreemde oude man, die daar in weer en wind boven op een
sneeuwhoop zat. Hij was helemaal wit, als een boer in een witte kiel van
fries, met lang, wit haar en een witte baard, heel bleek en met grote,
heldere ogen.

'Wie is die oude man?' vroegen de mussen.

'Dat weet ik!' zei een oude raaf, die op een paaltje zat. Omdat hij
wel moest erkennen dat we voor God allemaal vogeltjes zijn, verwaardigde
hij zich de mussen uitleg te geven. 'Ik weet wie die oude man is. Het
is de winter, de oude man van het vorige jaar. Die is niet dood, zoals
de almanak beweert, hij is de voogd van de nieuwe prins lente, die op
komst is. Ja, de winter regeert. Huh, het kraakt zeker wel in jullie,
kleintjes?' 'Zei ik het niet?' zei de kleinste. 'Die almanak is maar
een mensenverzinsel, die is niet aan de natuur aangepast. Dat hadden ze
aan ons moeten overlaten, wij zijn fijner gebouwd.' Er ging een week
voorbij, er gingen er bijna twee voorbij.

Het bos was zwart, het bevroren ven lag erbij als gestold lood. De
wolken - maar het waren geen wolken, het waren vochtige, ijzige nevels
die over het land hingen; grote, zwarte kraaien vlogen in zwermen,
zonder gekrijs. Het leek wel of alles sliep. Daar gleed een
zonnestraaltje over het ven en dat glansde als gesmolten tin. De
sneeuwlaag op het veld en op de heuvel glinsterde niet meer zo, maar de
witte gedaante, de winter zelf zat daar maar met zijn blik naar het
zuiden gewend; hij merkte helemaal niet dat het sneeuwdek als het ware
in de grond zakte, dat er hier en daar een klein plekje grasgroen te
voorschijn piepte en dat er ineens heel veel mussen waren.

'Wiedewiet, wiedewiet, komt nu de lente?'

'De lente!' klonk het over veld en wei en door de donkerbruine bossen,
waar het mos fris groen op de stammen glom. Door de lucht kwamen, uit
het zuiden, de eerste twee ooievaars aangevlogen. Ze hadden ieder een
lief kindje op hun rug, een jongen en een meisje. Ze kusten de grond ter
begroeting en waar ze hun voetjes neerzetten, kwamen er witte bloemen
onder de sneeuw vandaan. Hand in hand liepen ze op de oude ijsman, de
winter, af, vleiden zich ter begroeting aan zijn borst en op hetzelfde
moment waren ze verdwenen, en met hen het hele landschap; een dikke, wit
te mist, dicht en zwaar, omhulde alles. Even later kwam er weer lucht -
de winter vloog weg, met sterke windvlagen kwam hij de mist verjagen, de
zon scheen lekker warm - de winter zelfwas verdwenen, de lieve kinderen
van de lente zaten op de troon van het jaar. 'Dat noem ik nieuwjaar!'
zeiden de mussen. 'Nu worden we weer in onze rechten hersteld en
krijgen we schadevergoeding voor die strenge winter!'

Waarheen de twee kinderen zich ook wendden, ontbotten er aan struiken en
bomen groene knoppen, werd het gras hoger en de gezaaide akker steeds
lieflijker en groener. Het kleine meisje strooide bloemen in het rond;
ze had ze in overvloed in haar rokje. Ze leken daar te groeien, het
bleef vol, hoe vlijtig ze ook strooide - in haar ijver schudde ze een
hele sneeuwbui van bloemen over de appel- en perzikbomen, zodat die
volop in bloei stonden, nog vóór ze groene bladeren hadden. Ze klapte in
haar handen en het jongetje klapte mee en er kwamen vogeltjes te
voorschijn, je wist niet waarvandaan, en allemaal kwetterden ze en
zongen:

De lente is gekomen!'

Het was prachtig om te zien. Menig oud moedertje kwam in haar deur in de
zon staan en rilde even, keek naar de gele bloemen die op het weiland
prijkten, net als in haar jonge jaren. De wereld werd weer jong. 'Wat
is het vandaag heerlijk buiten!' zei ze.

Het bos was nog bruin-groen, knop aan knop, maar het lievevrouwebedstro
was uitgekomen, heel fris en geurig, er waren viooltjes bij de vleet,
anemoontjes, primula's en sleutelbloemen. In ieder grassprietje zat
kracht, het was echt een prachtig tapijt om op te zitten, en daar zat
het jonge paar van de lente eikaars hand vast te houden. Ze zongen en
lachten en groeiden steeds meer. Er viel een zacht regentje uit de
hemel. Ze merkten het niet, de regendruppels en de tranen van vreugde
werden één. Bruid en bruidegom kusten elkaar en op dat moment ontsprong
het bos. Toen de zon opkwam, waren alle bossen groen! Hand in hand liep
het bruidspaar onder het frisse, afhangende dak van bladeren, waar
alleen de stralen van de zon en de slagschaduwen afwisseling gaven in
het groen. De fijne blaadjes bezaten een maagdelijke zuiverheid en een
verfrissende geur. Helder en levendig ruisten rivier en beek tussen de
fluweelgroene biezen en over de veelkleurige stenen. 'Eeuwig en altijd
is het en blijft het!' zei de hele natuur. En de koekoek zong en de
leeuwerik sloeg, het was heerlijke lente. Maar de wilgen hadden hun
bloemen nog wanten aangedaan, die waren zo ijselijk voorzichtig, en dat
is vervelend!

Zo gingen er dagen en weken voorbij, de warmte sloeg als het ware neer.
Golven van hete lucht gingen door het koren, dat steeds geler werd. De
witte lotus van het noorden op de bosvennen spreidde haar grote, groene
bladeren uit over de waterspiegel en de vissen zochten er beschutting
onder. En in de luwte van het bos, waar de zon op de boerenhuisjes
brandde en de uitgekomen rozen stoofde, waar de kersebomen volhingen met
sappige, zwarte, bijna zonwarme vruchten, zat de mooie vrouw van de
zomer, dezelfde die we als kind en als bruid hebben gezien; en ze keek
naar de opstijgende, donkere wolken, die zich als golven, als bergen,
donkerblauw, zwaar, steeds hoger verhieven. Ze kwamen van drie kanten;
als een versteende, omgekeerde zee zonken ze steeds dieper naar het bos,
waar alles als door toverkracht verstilde. Ieder zuchtje wind was gaan
liggen, iedere vogel zweeg; er was ernst en verwachting in de natuur,
maar op de wegen en paden haastten mensen in rijtuigen, te paard en te
voet zich om onder dak te komen. - Toen kwam er ineens een licht alsof
de zon doorbrak, glanzend, verblindend en alles verzengend; meteen
daarop, na een rollende donderslag, werd het weer donker. Het water
stortte in stromen neer; het werd nacht en het werd dag, er was stilte
en er was geraas. De jonge rietstengels in het veen bewogen hun bruine
pluimen in lange golven, de takken in het bos waren in nevels van water
gehuld, duisternis kwam en ging, stilte kwam en ging. Gras en koren
lagen neergeslagen, als weggespoeld, alsof ze nooit meer overeind zouden
komen. - Opeens viel de regen weer in afzonderlijke regendruppels, de
zon scheen en op strootjes en blaadjes glansden waterdruppels als
parels, de vogels zongen, de vissen sprongen op uit het rivierwater, de
muggen dansten en op de rots in het zoute, schuimende zeewater zat de
zomer zelf, een krachtig gebouwde man, met gespierde ledematen, en met
drijfnatte haren. Verjongd door het verfrissende bad zat hij in de warme
zon. De hele natuur om hem heen was verjongd, alles stond er weelderig,
krachtig en mooi bij. Het was zomer, heerlijke, warme zomer.

Lieflijk en zoet was de geur die opsteeg uit het weelderige klaverveld.
De bijen zoemden om de oude plaats waar vroeger recht werd gesproken; de
braamran ken slingerden zich rond de altaarsteen, die, gewassen door de
regen, in het zonlicht glansde. Daar vloog de bijenkoningin met haar
zwerm naar toe, daar verborgen ze was en honing. Niemand zag het, alleen
de zomer en zijn sterke vrouw. Voor hem was de altaartafel gedekt met de
offergaven van de natuur. De avondhemel straalde als goud, geen
kerkkoepel is zo kostbaar, en de maan scheen door avondrood en
morgenrood.

Het was zomer.

Er gingen dagen en weken voorbij. De glimmende zeisen van de maaiers
blonken in de korenvelden, de takken van de appelboom bogen door onder
hun rode en gele vruchten; de hop geurde heerlijk en zat vol dikke
knoppen, en onder de hazelaars, waaraan de noten in zware trossen
hingen, rustten man en vrouw, de zomer met zijn ernstige vrouw. 'Wat
een rijkdom!' zei ze. 'Overal zegen, huiselijkheid en goedheid. Maar
toch - ik weet het niet, ik verlang naar rust, kalmte, ik weet er zelf
het goede woord niet voor! Ze ploegen alweer op het veld. De mensen
willen steeds meer! Kijk, de ooievaars vliegen in troepen op een afstand
achter de ploeg aan; de vogels uit Egypte, die ons op hun rug hebben
meegebracht! Weet je nog hoe we als kinderen in de landen van het
noorden aankwamen? Bloemen hebben we meegebracht, rijke zonneschijn en
groene bossen. Daar is de wind nu niet zo aardig voor geweest, ze worden
bruin en donker, net als de bomen in het zuiden, maar ze hebben geen
gouden vruchten zoals de bomen in het zuiden!' 'Die krijg je ook te
zien,' zei de zomer. 'Verheug je er maar vast op!'

En hij hief zijn arm op en de bladeren van het bos werden rood en goud
gekleurd, alle bossen vertoonden een kleurenpracht. De rozenhaag glansde
van de vuurrode rozebottels, de vliertakken zaten vol zware, zwarte
bessen, de wilde kastanjes vielen rijp uit hun donkergroene bast en in
het bos bloeiden de viooltjes voor de tweede keer.

Maar de koningin van het jaar werd steeds stiller en bleker. 'Er is een
koude wind,' zei ze, 'de nacht heeft koude nevels! Ik verlang naar...
het land van mijn jeugd!'

Ze zag de ooievaars wegvliegen, één voor één, en ze strekte haar handen
naar ze uit. Ze keek naar de nesten die leeg stonden. In een ervan
groeide een korenbloem met zijn lange stengel en in een ander de gele
wilde radijs, alsof het nestje er alleen was om ze te beschermen, als
een hekje.

De mussen gingen erheen.

'Piep, waar zijn meneer en mevrouw gebleven? Die houden zeker niet van
wind en toen zijn ze uit het land vertrokken. Goede reis!'

De bladeren in het bos werden steeds geler. Blad na blad viel, de
najaarsstormen woeien, het was laat in de herfst. Op de gele bladeren
lag de koningin van het jaar met zachte blik naar de fonkelende ster te
kijken en haar man stond naast haar. Er ging een windvlaag door de
bladeren - hij ging weer liggen en toen was zij weg, maar er vloog een
vlinder, de laatste van het jaar, door de koude lucht.

De vochtige nevels kwamen eraan, de ijzige wind en de donkere, lange
nachten. De vorst van het jaar stond daar met sneeuwwitte haren, maar
dat wist hij zelf niet, hij dacht dat het door de sneeuwvlokken kwam,
die uit de wolken vielen. Er lag een dun laagje sneeuw op de groene
velden.

De kerkklokken luidden Kerstmis in. 'De geboorteklokken luiden!' zei
de vorst van het jaar. 'Weldra wordt het nieuwe koninklijk paar geboren
en dan krijg ik rust, zoals mijn vrouw. In de blinkende sterren te mogen
rusten!' In het frisse groene dennenbos stond de kerstengel de jonge
bomen die mee mochten naar het feest, in te wijden. 'Vreugde in de
huizen en onder de groene takken!' zei de oude vorst van het jaar. In
de laatste weken was hij sneeuwwit geworden van ouderdom. 'Mijn tijd is
gekomen, het jonge paar van het jaar wordt nu van kroon en scepter
voorzien.'

'Maar de macht ligt nog bij jou!' zei de kerstengel. 'De macht en
niet de rust. Laat de sneeuw het jonge zaad op de akker nog even warmen,
leer te verdragen dat een ander gehuldigd wordt en jij toch de heerser
bent, leer vergeten te zijn en toch te leven. Het uur van je bevrijding
komt, als de lente komt.' 'Wanneer komt de lente?' vroeg de winter.

'Die komt als de ooievaar komt.' Met witte lokken en een sneeuwwitte
baard zat de ijskoude winter, oud en gebogen, maar sterk als de
winterstorm en het ijs, hoog in de sneeuw op de heuvel naar het zuiden
te kijken, zoals de winter vóór hem had zitten uitkijken. Het ijs
kraakte en de sneeuw kraakte, de schaatsers zwierden over de glanzende
meren; raven en kraaien zagen er goed uit tegen die witte achtergrond,
geen windje roerde zich. In de stille lucht balde de winter zijn vuisten
en het ijs werd metersdik tussen de landen.

Toen kwamen de mussen uit de stad weer vragen: 'Wie is die oude man
daar?' En de raaf zat er weer, of een zoon van hem, wat op hetzelfde
neerkomt, en die zei: 'Het is de winter, die oude man van vorig jaar.
Hij is niet dood, zoals de almanak zegt, maar hij is de voogd van de
lente die eraan komt.' 'Wanneer komt de lente?' vroegen de mussen.
'Want dan krijgen we een betere tijd en een betere regering. Die oude
deugt niet!'

In gedachten verzonken knikte de winter naar het zwarte bos zonder
bladeren, waar iedere boom de mooie vorm en de kromming van zijn takken
liet zien; en tijdens zijn winterslaap zonken de ijzige nevels uit de
wolken. De vorst droomde van zijn jeugd en van zijn volwassen jaren, en
in de dageraad was het hele bos mooi van de rijm, dat was de zomerdroom
van de winter. De zon liet de rijm weer van de takken vallen. 'Wanneer
komt de lente?' vroegen de mussen.

'De lente!' klonk het als een echo van de heuvels waar de sneeuw lag.
De zon scheen steeds warmer, de sneeuw smolt, de vogels kwetterden:
'Het wordt lente!' Hoog door de lucht kwam de eerste ooievaar
aanvliegen, gevolgd door de tweede. Er zat een lief kindje op hun rug en
ze daalden neer op het open veld, ze kusten de grond en ze kusten de
oude, zwijgzame man, en hij verdween, als Mozes op de berg, gedragen
door de mist. Het verhaal van het jaar was uit. 'Heel juist!' zeiden
de mussen. 'En het is ook heel mooi, maar het gaat niet volgens de
almanak en dan is het mis!'
