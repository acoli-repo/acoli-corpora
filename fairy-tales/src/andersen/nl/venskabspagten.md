# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_vriendschapsband
# note: copyright of translation tbc

## De vriendschapsband 

Nu vlieden zij weg van het Deense strand
Naar verre landen en kusten.
Wij willen in het heerlijke Griekenland
Bij diepblauwe wateren rusten.

Daar buigt de citroenstruik, zo rijk bedeeld,
Haar goudgele vruchten ter aarde,
De distel groeit naast het marmeren beeld,
Waarom zich eens Hellas vergaarde.

Nu dwaalt de herder door het eenzame land,
Zo vol van legenden en sagen.
Hoor, hij vertelt van de vriendschapsband.
Een gebruik uit vroegere dagen.

Ons huis had lemen muren, maar de deurposten bestonden uit gecanneleerde
marmeren zuilen, die op de plaats waar het huis werd gebouwd gevonden
waren. Het dak raakte bijna de aarde; nu was het donkerbruin en lelijk,
maar toen het gelegd werd waren het bloeiende oleanders en frisse
lauriertakken die van achter de bergen gehaald waren. Het was nauw om
ons huis, de wanden der rotsen rezen steil omhoog, naakt en zwart. Om
hun top hingen dikwijls wolken, net witte, levende gedaanten; nooit
hoorde ik hier een zangvogel, nooit dansten hier mannen op de tonen van
de doedelzak, maar de plaats was van oudsher heilig. De naam zelf
herinnerde daaraan, ze heet immers Delphi! De sombere bergen waren alle
met sneeuw bedekt. De hoogste top, die het langst blonk in de rode
avondzon, was de Parnassos, de beek vlak bij ons huis ontsprong daar en
was ook eenmaal heilig. Nu maakt het muildier met zijn poten het heldere
water troebel, maar verderop wordt de stroom weer helder. Wat kan ik mij
elk plekje goed herinneren en die heilige, diepe eenzaamheid. In de hut
werd het vuur aangestoken en als de hete as hoog lag te gloeien werd het
brood erin gebakken. Lag de sneeuw buiten rondom de hut, zodat zij bijna
helemaal schuil ging, dan leek mijn moeder het vrolijkst, dan hield ze
mijn hoofd tussen haar handen, ze kuste mijn voorhoofd en zong de
liedjes die ze anders nooit zong want de Turken, onze meesters, hielden
er niet van. En zij zong: "Op de top van de Olympos, in het lage
dennenwoud, was een oud hert gezeten, zijn ogen stonden vol tranen;
rode, ja, groene en blauwe tranen weende het, en een reebok kwam
voorbij: "Wat scheelt je toch, dat je zo weent, dat je rode, groene,
ja, blauwe tranen weent!" - "De Turk is in onze stad gekomen, hij
heeft wilde honden bij zich voor de jacht, een geweldige hoop!" - "Ik
jaag ze over de eilanden!" zei de jonge reebok, "ik jaag ze over de
eilanden in de diepe zee!" Maar voor het avond werd, was de reebok dood
en vóór de nacht inviel, was het hert gejaagd en geschoten!"

Wanneer mijn moeder zo zong werden haar ogen vochtig en hing er een
traan in haar lange wimpers, maar zij verborg die traan en wentelde ons
zwarte brood in de as. Toen balde ik mijn vuist en zei: "Wij zullen de
Turk doodslaan!" Maar zij herhaalde uit het liedje: "Ik jaag ze over
de eilanden in de diepe zee! Maar voor het avond werd, was de reebok
dood, en voor de nacht inviel, was het hert gejaagd en geschoten!"

Verscheidene dagen en nachten hadden we alleen in onze hut doorgebracht.
Toen kwam mijn vader: ik wist dat hij voor mij mosselschelpen uit de
baai van Lepanto of ook wel een mes, scherp en blinkend, meebracht. Maar
deze keer bracht hij een kind mee, een klein, naakt meisje, dat hij
onder zijn pels van lamsvellen hield; zij was in een huid gerold en
alles wat ze had toen ze, losgewikkeld, in mijn moeders schoot lag,
waren drie zilveren munten, gebonden in haar zwarte haar. Vader vertelde
van de Turken die de ouders van het kind hadden gedood. Hij vertelde ons
zoveel dat ik er de hele nacht van droomde; mijn vader was gewond en
moeder verbond zijn arm. De wond was diep, het dikke schaapsvel was
stijf van het gestolde bloed. Het meisje moest mijn zusje zijn, wat was
ze mooi en haar ogen stonden zo helder - mijn moeders ogen waren zeker
niet zachter dan de hare. Anastasia, zoals ze werd genoemd, moest mijn
zuster worden, want haar vader had een heilig verbond met de mijne
gesloten, naar een oud gebruik dat we nog steeds in ere houden: ze
hadden in hun jeugd broederschap gesloten en het mooiste en zedigste
meisje uit de hele streek gekozen om hen in die vriendschapsband in te
wijden; ik hoorde dikwijls van dit mooie, zeldzame gebruik vertellen. Nu
was het kleine meisje mijn zuster; ze zat op mijn schoot, ik bracht haar
bloemen en veren van vogels. Wij dronken samen van het water van de
Parnassos, wij sliepen, ons hoofd tegen elkaar, onder het laurierdak van
de hut, terwijl mijn moeder nog heel wat winters zong van de rode, de
groene en de blauwe tranen; maar ik begreep nog niet dat het mijn eigen
volk was, wiens duizendvoudige zorgen zich in deze tranen spiegelden.

Op een dag kwamen er drie Frankische mannen, anders dan wij gekleed; zij
hadden hun bed en tent op paarden, en meer dan twintig Turken, allen met
sabels en geweren, vergezelden hen, want zij waren vrienden van de pasja
en hadden brieven van hem. Zij kwamen alleen maar om onze bergen te
zien, om in sneeuw en mist de Parnassos te bestijgen en de wonderlijke,
zwarte, steile rotsen te bekijken rondom onze hut. Ons huis kon hen niet
bergen en ze konden niet tegen de rook die onder de zoldering door de
lage deur een uitweg zocht; daarom sloegen zij hun tenten op op de
nauwe, open ruimte bij onze hut. Ze braadden lammeren en vogels en
schonken zoete, koppige wijnen, maar de Turken mochten daar niet van
drinken.

Toen ze verder trokken vergezelde ik hen een eind en mijn zusje
Anastasia hing, in een geitevel genaaid, op mijn rug. Een van de
Frankische heren plaatste mij tegen een rots en tekende mij en mijn
zusje uit, zo levend als wij daar stonden, wij zagen eruit alsof wij één
waren. Daar had ik nooit over nagedacht, maar Anastasia en ik waren dan
toch één, altijd lag ze op mijn schoot of hing op mijn rug, en als ik
droomde verscheen ze mij in de droom.

Twee nachten later kregen we in onze hut bezoek van andere mensen. Ze
waren gewapend met messen en geweren; het waren Albanezen, brutaal volk,
naar mijn moeder vertelde; ze bleven maar kort bij ons, mijn zuster
Anastasia zat op de schoot van een van hen en toen hij weg was had zij
nog maar twee en geen drie zilveren munten in het haar. Ze deden tabak
in papiertjes en rookten, en de oudste sprak over de weg die ze zouden
nemen en was er niet zeker van: "Spuug ik naar boven," zei hij, "dan
komt het op mijn gezicht neer, spuug ik naar beneden, dan valt het in
mijn baard." Maar één weg moesten ze toch kiezen. Ze gingen op pad en
mijn vader vergezelde hen. Kort daarna hoorden wij schieten; opnieuw
hoorden we een knal; er kwamen soldaten in ons huis, ze namen mijn
moeder, mij en Anastasia mee. Wij hadden rovers onderdak verschaft,
zeiden ze, mijn vader had hen vergezeld, daarom moesten we weg; ik zag
de lijken van de rovers, ik zag mijn vaders lijk, en ik huilde tot ik
insliep. Toen ik ontwaakte waren wij in een gevangenis, maar de kamer
was niet armoediger dan die in onze eigen hut en ik kreeg uien en
harsige wijn, die ze uit een geteerde zak schonken: beter hadden we het
thuis niet.

Hoelang we gevangen zaten weet ik niet, maar er verliepen heel wat dagen
en nachten. Toen wij eruit kwamen was het ons heilig Paasfeest en ik
droeg Anastasia op mijn rug, want mijn moeder was ziek. Zij kon alleen
maar heel langzaam lopen en het duurde lang voor wij de zee bereikten,
bij de baai van Lepanto. Wij traden een kerk binnen die vol was met
schitterende schilderijen op gouden achtergrond; engelen waren het, o zo
mooi, maar ik vond toch dat onze Anastasia net zo mooi was. Midden in de
kerk stond een kist vol rozen, dat was de Here Jezus die daar lag als
prachtige bloemen, zei mijn moeder, en de geestelijke verkondigde:
"Christus is opgestaan!" Alle mensen kusten elkaar, ieder hield een
brandende kaars in de hand, ik zelf kreeg er een, de kleine Anastasia
ook een; de doedelzakken speelden, de mannen dansten hand in hand de
kerk uit en buiten braadden de vrouwen het paaslam. Wij werden
uitgenodigd het feest mee te vieren; ik zat bij het vuur en een jongen,
ouder dan ik, sloeg zijn arm om mijn hals, kuste mij en zei: "Christus
is opgestaan!" Zo was onze eerste ontmoeting, van Aphtanides en mij.

Mijn moeder kon visnetten knopen, dat bezorgde haar daar aan de baai een
goede verdienste en wij bleven lang aan zee, aan die heerlijke zee die
smaakte als tranen en met haar kleuren herinnerde aan de tranen van het
hert, nu eens was ze rood, dan weer groen, en dan weer blauw.

Aphtanides kon een boot sturen en ik zat met mijn kleine Anastasia in de
boot, die zich bewoog op het water als een wolk in de lucht; en wanneer
dan de zon onderging werden de bergen donkerder blauw, de ene bergketen
keek boven de ander uit en het verst weg stond de Parnassos met zijn
sneeuw. In de avondzon straalde de top als een gloeiend ijzer. Het leek
wel alsof het licht van binnenuit kwam, want het straalde nog lange tijd
door in de blauwe, glanzende lucht, lang nadat de zon was ondergegaan;
de witte zeevogels sloegen met hun vleugels in de waterspiegel, maar
overigens was het hier zo stil als bij Delphi tussen de zwarte rotsen.
Ik lag op mijn rug in de boot, Anastasia zat op mijn borst en de sterren
boven ons schitterden nog helderder dan de lampen in onze kerk; het
waren dezelfde sterren en zij stonden precies op dezelfde plaats boven
mij als wanneer ik bij Delphi buiten onze hut zat. Ik dacht ten slotte
dat ik werkelijk nog daar was! Daar klonk een plomp in het water en de
boot schommelde hevig! Ik schreeuwde luid, want Anastasia was in het
water gevallen, maar Aphtanides was óók snel en dadelijk haalde hij haar
op en legde haar in mijn armen; wij ontkleedden haar, wrongen het water
uit haar goed en kleedden haar toen weer aan. Hetzelfde deed Aphtanides
met zijn eigen kleren, en we bleven op het water tot het goed weer droog
was, en niemand wist van onze angst om ons klein pleegzusje, aan wier
leven Aphtanides nu ook deel had.

Het werd zomer. De zon brandde zo hevig dat de loofbomen verdorden; ik
dacht aan onze koele bergen, aan het frisse water daar in de hoogte;
mijn moeder verlangde er ook naar terug en op een avond.gingen we weer
op de terugweg. Wat was het stil en rustig! We liepen door de hoge tijm
die nog altijd geurde, al had de zon hun bladeren verdord; geen herder
ontmoetten wij op onze weg, geen hut kwamen wij voorbij: alles was stil
en eenzaam, alleen sterren die verschoten vertelden dat er leven
daarboven in de hemel was; ik weet niet of de heldere, blauwe lucht zelf
licht gaf of dat het de stralen van de sterren waren. Wij zagen goed de
omtrek van de bergen; mijn moeder maakte vuur, stoofde de uien die ze
meegebracht had en ik en mijn zusje sliepen in de tijm zonder vrees voor
de gemene Smidraki die vuur spuugt, en zeker zonder angst voor de wolf
en de jakhals; want mijn moeder zat bij ons en dat was voor mij genoeg.

Wij naderden ons oude huis, maar de hut was in puin gevallen, er moest
een nieuwe worden gebouwd. Een paar vrouwen hielpen mijn moeder en in
korte tijd waren de muren weer opgetrokken en was er een nieuw dak van
oleander gelegd. Mijn moeder vlocht van huid en bast heel wat hulzen
voor flessen, ik hoedde de kleine kudde van de pope, Anastasia en de
kleine schildpadden waren mijn speelkameraden.

Op een dag kregen we bezoek van die beste Aphtanides, hij verlangde zo
erg naar ons, zei hij, en hij bleef twee hele dagen bij ons.

Na verloop van een maand kwam hij terug en vertelde ons dat hij met een
schip naar Patras en Korfoe moest; van ons moest hij eerst afscheid
nemen en hij bracht een grote vis mee voor moeder. Hij wist zoveel te
vertellen, niet alleen van de vissers daar bij de van Lepanto, maar ook
van koningen en helden die eens in Griekenland hadden geheerst, zoals nu
de Turken.

Ik heb gezien hoe de rozenstruik knop schoot en ik heb die knop na
verloop van Ii; en en weken tot een bloem zien ontluiken; die knop werd
bloem, vóór ik erover na ging denken hoe groot, mooi en blozend ze was:
zo ging het ook met Anastasia. Zij was een mooi, volwassen meisje, ik
een potige kerel. De wolvenvellen op mijn moeders en Anastasia's bed
had ik zelf gevild en het dier zelf geschoten. Jaren waren verlopen.

Daar kwam op een avond Aphtanides, slank als een riet, sterk en bruin;
hij kuste ons allen en wist heel wat te vertellen van de grote zee; van
de vestingwerken van Malta en van de eigenaardige begraafplaatsen in
Egypte; het klonk wonderlijk, als een van de legenden van de pope; ik
keek met enige eerbied naar hem op.

"Wat weet jij veel!" zei ik, "wat kan jij vertellen!"

"Jij hebt mij toch zelf eens iets heel moois verteld!" zei hij. "Je
hebt mij verteld wat ik nooit heb kunnen vergeten, dat mooie, oude
gebruik van de vriendschapsband, dat gebruik dat ik nu met goede moed
wens na te komen! Broeder, laten wij beiden, net als jouw en
Anastasia's vader, naar de kerk gaan, het schoonste en zedigste meisje
is Anastasia, onze zuster, zij zal onze band wijden! Geen volk heeft een
eerbiedwaardiger gebruik dan wij Grieken!"

Anastasia bloosde als een fris rozenblad, mijn moeder kuste Aphtanides.

Een uur gaans van onze hut, daar waar de naakte rotsen aarde dragen en
enkele bomen schaduw geven, lag de oude kerk; een zilveren lamp hing
voor het altaar.

Ik had mijn beste kleren aan: het witte rokje viel in rijke plooien van
de heupen neer, de rode trui zat nauw en strak, er was zilver in de
kwast op mijn fez; in mijn gordel staken een mes en pistolen. Aphtanides
was in het blauw gekleed, zoals Griekse matrozen gewoonlijk, een
zilveren medaille met een afbeelding van de moeder Gods hing op zijn
borst, zijn sjerp was kostbaar, zoals slechts rijke heren dragen kunnen.
Iedereen kon duidelijk zien dat wij beiden op weg waren naar een
plechtigheid. Wij traden het eenzame kerkje binnen waar de avondzon door
de deur naar binnen scheen op de brandende lamp en de bonte
schilderingen met gouden achtergrond. Wij knielden op de treden van het
altaar en Anastasia ging voor ons staan. Een lang, wit gewaad hing los
en luchtig om haar schouders; haar blanke hals en borst waren bedekt met
een ketting van oude en nieuwe munten, ze vormden een heel grote kraag;
haar zwarte haar was boven op het hoofd opgestoken in één grote wrong
die werd samengehouden door een klein mutsje van zilveren en gouden
munten, in oude tempels gevonden; mooier uitgedost was geen meisje in
Griekenland. Haar gezicht straalde, haar ogen waren als sterren.

Alle drie deden wij stil ons gebed; en zij vroeg ons: "Willen jullie
vrienden zijn in leven en dood?" Wij antwoordden: "Ja." - "Willen
jullie ieder voor zich, wat er ook gebeurt, niet vergeten dat je broeder
een deel van jezelf is, dat zijn geheim het jouwe is, en zijn geluk het
jouwe? Opoffering, uithoudingsvermogen, alles bezit ik voor hem, als
ware het voor mij zelf!" Wij herhaalden ons 'ja' en zij legde onze
handen in elkaar, kuste ons op het voorhoofd en wij baden opnieuw in
stilte. Toen trad de pope naar voren uit de deur bij het altaar, zegende
ons alle drie en een gezang van de andere heilige monniken klonk achter
de altaarwand. De eeuwige vriendschapsband was gesloten.

Toen wij opstonden zag ik mijn moeder bij de deur van de kerk innig
bewogen huilen. Wat was het vrolijk in ons hutje en bij Delphi's
bronnen! De avond vóór Aphtanides weg moest zaten hij en ik, in
gedachten verzonken, op de helling van de rots, zijn arm had hij om mij
geslagen, ik mijn arm om zijn hals, wij spraken over Griekenlands nood,
over mannen op wie men vertrouwen kon; iedere gedachte stond ons helder
voor de geest. Toen greep ik zijn hand: "Eén ding moet je nog weten!
Eén ding dat tot op dit ogenblik alleen God en ik weten! Mijn hele ziel
is liefde! Het is een liefde sterker dan de liefde voor mijn moeder en
voor jou!"

"En wie heb je dan lief?" vroeg Aphtanides, en hij bloosde tot in zijn
hals.

"Ik heb Anastasia lief!" zei ik. Zijn hand sidderde in de mijne en hij
werd bleek als een lijk; ik zag het, ik begreep het. Ik geloof dat ook
mijn hand beefde, ik boog mij tot hem over, kuste zijn voorhoofd en
fluisterde: "Ik heb het haar nooit gezegd! Zij heeft mij misschien niet
eens lief! Broeder, bedenk dat ik haar dagelijks zag, zij is naast mij
opgegroeid, ze is met mijn ziel samengegroeid!"

"En ze zal van jou zijn!" zei hij, "van jou! Ik kan je niet voor
liegen en wil dat ook niet: ik heb haar ook lief! Maar morgen ga ik weg.
Over een jaar zien we elkaar terug, dan zijn jullie getrouwd. Ik heb wat
geld, dat is van jou! Jij mag het hebben, jij moet het hebben!"

Stil wandelden wij door de bergen; het was al laat op de avond toen wij
voor mijn moeders hut stonden.

Anastasia lichtte ons met de lamp bij toen wij binnentraden, mijn moeder
was er niet. Anastasia keek wonderlijk-weemoedig naar Aphtanides:
"Morgen ga je van ons vandaan!" zei ze, "wat ben ik daarover
bedroefd!"

"Ben je bedroefd daarover," zei hij, en het kwam me voor dat er in die
woorden een smart lag zo groot als de mijne; ik kon niets zeggen, maar
hij nam haar hand en zei: "Onze broeder daar heeft je lief, houd jij
ook van hem? Uit zijn zwijgen blijkt zijn liefde!"

Anastasia sidderde en barstte in tranen uit, toen zag ik alleen haar,
dacht alleen maar aan haar; mijn arm sloeg ik om haar heen en zei: "Ja,
ik heb je lief!" Toen drukte zij haar lippen op de mijne, haar handen
rustten om mijn hals; maar de lamp was op de grond gevallen, het was
duister om ons heen, zo duister als in het hart van die beste, arme
Aphtanides.

Voor de dag aanbrak stond hij op, kuste ons allen tot afscheid en
verdween. Mijn moeder had hij al zijn geld gegeven om het ons te
schenken. Anastasia was mijn bruid en enkele dagen daarna mijn vrouw.
