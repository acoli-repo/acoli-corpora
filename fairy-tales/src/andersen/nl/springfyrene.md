# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_kranige_springers
# note: copyright of translation tbc

## De kranige springers 

De vlo, de sprinkhaan en de ganzesprong wilden eens zien wie van hen het
hoogst kon springen. En toen inviteerden zij de hele wereld en wie er
verder wilde komen om naar dat fraaie schouwspel te kijken; het waren
drie keurige sprongenmakers toen zij in de zaal bijeengekomen waren.

"Ja, ik geef mijn dochter aan hem, die "t hoogst springt," zei de
koning. "Want het staat zo armoedig wanneer de optredenden voor niets
moeten springen!"

Het eerst trad de vlo aan. Die had zulke fijne manieren. Hij groette
beleefd naar alle kanten, want hij had jonkvrouwebloed in de aderen en
was gewend alleen maar met mensen om te gaan, en dat maakt heel wat uit.

Toen kwam de sprinkhaan. Die was zeker wel wat logger maar onberispelijk
in zijn optreden, gekleed in groen uniform, dat was aangeboren;
bovendien beweerde dit personage dat hij uit een zéér oude familie
stamde uit het land van Egypte en dat hij in deze streken in hoog
aanzien stond. Hij was zojuist van het veld opgeraapt en in een
kaartenhuis met drie verdiepingen gezet, helemaal uit "heren"
opgebouwd, met de gekleurde kanten naar binnen, maar deuren en vensters
aan de buitenzijde waren van "vrouwen" en wel van "hartenvrouwen,"
waarvan men het lijf had uitgesneden. "Ik zing zo prachtig," zei dit
personage, "dat zestien inheemse krekels, die van jongsaf hebben
gepiept en toch geen kaartenhuis gekregen, van ergernis nog magerder
geworden zijn dan ze al waren, alleen door mij te horen!"

De vlo en de sprinkhaan hadden nu allebei verkondigd wie ze waren en
bevestigden op deze wijze hun aanspraken op een huwelijk met de prinses.

De ganzensprong zei niets, maar men zei van hem dat hij des te meer
dacht, en toen de hofhond aan hem snuffelde stond dit dier er beslist
voor in dat hij van goede familie was; de oude hofraad, die drie orden
had gekregen als beloning voor zijn zwijgzaamheid, verzekerde dat hij
wist dat de ganzensprong de kunst van voorspellen verstond; men kon aan
zijn rug zien of er een zachte of een strenge winter zou komen, en dat
kan men niet eens zien aan de rug van de man, die de almanak schrijft.

"Ja, ik zeg maar niets!" zei de oude koning, "maar ik denk er "t
mijne van!"

Nu kwam het eropaan te springen. De vlo sprong zó hoog dat niemand hem
kon zien en toen beweerde ze dat hij helemaal niet gesprongen had, dat
was gemeen!

De sprinkhaan sprong slechts half zo hoog, maar hij sprong de koning
midden in het gezicht, en toen zei de koning dat het afschuwelijk was.

De ganzensprong stond lang stil en bedacht zich; ten slotte geloofde men
dat hij helemaal niet springen kon.

"Als hij maar niet wat gekregen heeft!" zei de hofhond en snuffelde
weer aan hem: rutsch!, daar wipte hij met een schuin sprongetje in de
schoot van de prinses, die op een laag, gouden bankje gezeten was.

Toen zei de koning: "De hoogste sprong is tot mijn dochter op te
springen, want dat is het fijne van de zaak, maar om op zo iets te
komen, daar moet men een goede kop voor hebben! Dat heeft de
ganzensprong getoond. Dié heeft hersens!" En zó kreeg hij de prinses.

"Ik sprong toch "t hoogst!" zei de vlo. "Maar dat doet er niet toe!
Laat haar maar trouwen met dat ganzengeraamte met pin en pek! Ik sprong
toch "t hoogst, maar omvang moet je hebben in deze wereld wanneer je
gezien wilt worden!" En toen ging de vlo in vreemde krijgsdienst waar
hij, naar men zegt, gesneuveld is.De sprinkhaan ging buiten in de
greppel zitten en dacht erover na, hoe het eigenlijk wel toeging in de
wereld, en toen zei hij: "Omvang moet je hebben! Omvang moet je
hebben!" en zong zijn eigen, bedroefd wijsje. En daaraan hebben wij
deze vertelling ontleend, die best leugen zou kunnen zijn, zelfs wanneer
ze gedrukt was.
