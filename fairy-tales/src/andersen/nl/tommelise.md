# author: Hans Christian Andersen
# source: tbc
# url: https://www.andersenstories.com/nl//andersen_sprookjes/duimelijntje
# note: copyright of translation tbc

## Duimelijntje 

Er was eens een vrouw die zo graag een kindje wilde hebben, maar zij
wist absoluut niet waar ze dat kindje vandaan zou halen; en daarom ging
ze naar een oude heks en zei: "Ik wou zo verschrikkelijk graag een
kindje hebben, wil je me niet vertellen hoe ik eraan kom?"

"Wel zeker, dat is zo moeilijk niet!" zei de heks. "Hier heb je een
gerstekorrel en wel van een heel ander soort dan die op de akker groeit
of die de kippen eten. Stop die in een bloempot, dan zul je eens wat
zien!"

"Dank je!" zei de vrouw en ze gaf de heks twaalf stuivers. Ze ging
toen naar huis en plantte de gerstekorrel. Onmiddellijk kwam er een
prachtig mooie, grote bloem op die er uitzag als een tulp, maar ze zat
stijf dicht, alsof ze nog in knop was.

"Dat is een mooie bloem!" zei de vrouw en ze kuste haar op de mooie,
rode en gele bladeren, maar op hetzelfde ogenblik dat ze kuste, ging de
bloem met een grote knal open. Nu kon je zien dat het een echte tulp
was, maar midden in de bloem, op de groene stempel, zat een klein fijn
meisje, zij was niet langer dan een duim en daarom heette ze
Duimelijntje.

Een mooi gelakte notendop was haar wieg, blauwe viooltjes waren haar
matrasje en rozenblaadjes haar dekentjes, daar sliep ze 's nachts, maar
overdag speelde ze op de tafel waarop de vrouw een bord had neergezet en
om dat bord legde ze een grote krans van bloemen met hun steeltje in het
water en daarop dreef ook een groot tulpenblad. Daarop mocht
Duimelijntje van de ene kant van het bord naar de andere varen; zij had
twee witte paardenharen om mee te roeien. Dat was een prachtig gezicht!
Zij kon ook zingen, zo fijn en zo liefelijk als niemand nog ooit had
gehoord.

Op een nacht dat ze in haar mooie bedje lag, sprong er een lelijke pad
door het raam: er was een ruit stuk. De pad was afzichtelijk en groot en
nat en zij sprong pardoes op de tafel, waar Duimelijntje lag te slapen
onder het rode rozenblad.

"Dat zou een uitstekende vrouw voor mijn zoon zijn!" zei de pad en
toen pakte ze de notendop, waar Duimelijntje in sliep en sprong ermee
het raam uit de tuin in.

Daar stroomde een grote, brede rivier, de oever was moerassig en
modderig en hier woonde de pad met haar zoon. Och!, hij had net zo'n
afzichtelijk en gemeen gezicht als zijn moeder "koax, koax,
brekke-ke-kex!" dat was alles wat hij kon zeggen toen hij het lieve,
kleine meisje in de notedop zag.

"Praat niet zo hard, anders wordt ze wakker!" zei de oude pad, "ze
kon eens weglopen, want ze is zo licht als zwanendons! We zetten haar in
de rivier op een plompenblad. Net een eiland voor wie zo licht en zo
klein is. Dan kan ze niet weglopen en wij brengen onderwijl hier in de
modder de mooie kamer in orde, daar kunnen jullie je dan inrichten!"

Buiten in de rivier groeiden er heel wat plompen met hun brede, groene
bladeren die op het water lijken te drijven; het verste blad was ook het
grootste; daar zwom de oude pad heen en ze zette de notendop met
Duimelijntje erop.

Het stakkerdje werd vroeg in de morgen wakker en toen zij merkte waar ze
was, begon ze bitter te huilen, want aan alle kanten van het grote,
groene blad was water: zij kon helemaal niet meer aan land komen.

De oude pad zat in de modder haar mooie kamer op te sieren met biezen en
gele plompen - het moest er netjes uitzien voor de nieuwe
schoondochter - en toen zwom zij met haar lelijke zoontje naar het blad
in de rivier, waar Duimelijntje op zat. Zij wilden haar mooie bedje
halen, dat moest in het bruidsvertrek worden neergezet, vóór zij daar
zelf kwam. De oude pad boog diep voor haar in het water en zei: "Hier
zie je mijn zoon, hij zal met je trouwen en jullie zult daar in de
modder heerlijk samen wonen!"

"Koax, koax! brekke-ke-kax!" dat was alles wat het zoontje kon zeggen.

En toen namen ze het mooie bedje en ze zwommen daarmee weg. Maar
Duimelijntje zat helemaal alleen op het groene blad te huilen, want ze
wilde niet bij die lelijke oude pad wonen en met haar afschuwelijke
zoontje trouwen. De visjes die beneden in het water zwommen hadden de
pad wel gezien en ook gehoord wat ze zei, en daarom staken ze hun kop
boven water, want ze wilden dat kleine meisje toch wel eens zien. Zodra
ze haar in het oog kregen vonden ze haar zo lief, en ze vonden het zo
jammer dat ze nu weg moest naar die lelijke pad. Nee, dat zou niet
gebeuren. Beneden in het water knaagden ze met hun tanden rondom de
groene steel van het blad waarop ze stond, en toen dreef het blad de
rivier af, weg met Duimelijntje, zover dat de pad er niet kon komen.

Duimelijntje voer een heel eind en de vogeltjes in de struiken zagen
haar en zongen: "Wat een lief klein meisje!"

Het blad dreef verder en verder, en zo reisde Duimelijntje naar het
buitenland. Een teer wit vlindertje vloog voortdurend om haar heen en
streek ten slotte op het blad neer. Het vond Duimelijntje zo lief en die
was zo blij, want nu kon de pad niet bij haar komen. Het was ook zo mooi
waar zij nu voer: de zon scheen op het water, dat schitterde als
glanzend goud. Toen nam zij haar gordel, zij bond het ene eind om de
vlinder en het andere aan het blad; zo kwam ze heel wat vlugger vooruit.

Op hetzelfde ogenblik kwam er een grote kever aanvliegen. Hij kreeg haar
in het oog, sloeg zijn klauwtjes om haar slank lijfje en vloog met haar
in een boom. Maar het groene blad dreef de rivier af en de vlinder vloog
mee, want hij was aan het blad vastgebonden en kon niet loskomen.

Lieve hemel, wat schrok dat arme Duimelijntje toen de kever met haar in
de boom vloog. Maar ze was toch nog banger om die mooie, witte vlinder
die ze aan het blad had vastgebonden; als hij nu eens niet los kon komen
moest hij doodhongeren. Maar daar gaf de kever niets om. Hij ging met
haar op het grootste blad van de boom zitten, gaf haar honing uit de
bloemen te eten en zei dat ze erg lief was, al leek ze dan ook helemaal
niet op een kever. Toen kwamen alle andere kevers die in de boom woonden
hen opzoeken; ze keken naar Duimelijntje, en de keverjuffers staken hun
voelhoorns uit en zeiden: "Ze heeft maar twee benen; "t is niet veel
bijzonders." - "Ze heeft niet eens voelhoorns," zei een ander. "Ze
is zo dun om haar middel, jakkes! Ze is net een mens!
Wat is ze lelijk!" zeiden alle kevermeisjes, en toch was Duimelijntje
zo lief! Dat vond de kever die haar had geroofd ook wel, maar toen alle
andere zeiden dat ze lelijk was, geloofde hij het ten slotte ook en hij
wilde niets meer van haar weten! Zij kon gaan waar ze wilde. Ze vlogen
met haar uit de boom en zetten haar op een madeliefje; daar zat ze nu te
huilen, omdat ze zo lelijk was dat de kevers haar niet wilden hebben. En
tóch was ze het liefste dat je je kon denken, zo teer en doorschijnend
als een rozenblaadje.

De hele zomer door leefde het arme Duimelijntje helemaal alleen in het
grote bos. Ze vlocht een bed van grassprietjes en hing dat onder een
groot hoefblad, zodat ze niet nat kon regenen, zij at honing uit de
bloemen en dronk van de dauw die elke morgen op de bladeren lag. Zo
verliepen de zomer en de herfst maar toen kwam de winter, die lange,
koude winter. Alle vogels die zo mooi voor haar hadden gezongen vlogen
weg; de bomen en de bloemen verdorden, het grote hoefblad waar ze onder
had gewoond schrompelde ineen: er bleef niets van over dan een gele,
verdorde steel. Zij had het zo verschrikkelijk koud, want haar kleren
waren stuk en zij was zo teer en klein, dat arme Duimelijntje, ze móést
wel doodvriezen. Het begon te sneeuwen en iedere sneeuwvlok die op haar
neerviel, was voor haar zo zwaar als voor ons een hele lade vol - want
wij zijn groot en zij was maar een duim lang. Toen wikkelde ze zich in
een dor blad, maar dat gaf geen warmte, zij rilde van de koude.

Vlak bij het bos waar zij leefde, lag een groot korenveld, maar het
koren was al lang weg, alleen de naakte, droge stoppels staken uit de
bevroren grond. Voor haar leek het of ze door een groot bos liep: o, wat
rilde ze van de kou. Toen kwam ze aan de deur van de veldmuis. Dat was
een klein gaatje onder de korenstoppels. Daar woonde de veldmuis, lekker
warmpjes, en had haar hele salon vol graankorrels, en bovendien een
prachtige eetkamer en keuken. Het arme Duimelijntje stond in de deur,
net als ieder ander bedelmeisje, en smeekte om een klein stukje
graankorrel, want ze had in geen twee dagen iets te eten gehad.

"Jij, arme stakker!" zei de veldmuis, want het was eigenlijk wel een
oude, goede veldmuis, "kom jij maar binnen in mijn warme kamer en eet
maar wat!"

Omdat ze een goede indruk van Duimelijntje had zei ze: "Je kunt van de
winter best bij mij blijven, maar je moet mijn huis netjes houden en mij
verhaaltjes vertellen, want daar houd ik zo van!" Duimelijntje deed wat
de goede, oude veldmuis van haar verlangde en had het buitengewoon goed.

Nu krijgen we gauw bezoek!" zei de veldmuis, "mijn buurman komt mij
eens in de week bezoeken. Hij woont nog mooier dan ik, in grote kamers
en hij draagt een heerlijke, zwarte pels. Als je hem tot man kreeg was
je goed af, maar hij kan niet zien. Je moet hem de aardigste verhaaltjes
vertellen die je kent!"

Maar daar had Duimelijntje geen zin in. Zij wilde niets van die buurman
weten: hij was een mol. Hij kwam in zijn zwarte pels op bezoek. Hij was
zo rijk en zo geleerd, zei de veldmuis, zijn huis was dan ook
twintigmaal zo groot als dat van de veldmuis. En geleerd was hij, maar
van de zon en van mooie bloemen hield hij helemaal niet, daar sprak hij
alleen maar kwaad van want hij had ze nooit gezien.

Duimelijntje moest zingen en ze zong zowel van "Kevertje vlieg!" als
van "Daar gaat een patertje langs de kant," en toen werd de mol
verliefd op haar om haar mooie stem, maar hij zei geen woord. Hij was
een bescheiden man.

Hij had pas een lange gang gegraven dwars door de grond, van zijn huis
naar het hunne, en daar mochten de veldmuis en Duimelijntje nu wandelen
wanneer ze wilden. Maar hij drukte hen op het hart, toch vooral niet
bang te worden van het dode vogeltje dat in de gang lag, een vogeltje
met veren en snavel en al, dat zeker kort geleden gestorven was toen de
winter begon en juist daar, waar hij zijn gang gemaakt had, begraven
lag.

De mol nam nu een stukje vermolmd hout in de mond, want dat schijnt als
vuur in het donker, en liep toen vooruit en lichtte hen voor in de
lange, donkere gang. Toen ze op de plaats kwamen waar het dode vogeltje
lag, zette de mol zijn brede neus tegen de zoldering en stootte de aarde
naar boven, zodat er een groot gat kwam, waardoor het daglicht naar
beneden kon schijnen. Midden op de grond lag een dode zwaluw, haar mooie
vleugels waren stevig tegen haar zijden gedrukt, kop en poten had zij
onder haar veren getrokken; het arme dier was zeker van de kou
gestorven. Duimelijntje had zo'n medelijden met het vogeltje, ze hield
zoveel van ze, ze hadden toch immers de hele zomer voor haar gezongen en
gekwinkeleerd. Maar de mol trapte naar haar met zijn korte pootjes en
zei: "Nu piept zij niet meer! Wat moet dat droevig zijn als vogeltje
geboren te worden. Goddank, dat geen van mijn kinderen ooit zo iets
wordt, zo'n vogeltje heeft niets dan zijn "twiet-twiet" en moet 's
winters doodhongeren!"

"Ja, dat mag u als verstandig man wel zeggen," zei de veldmuis. "Wat
heeft dat vogeltje aan al zijn "twiet-twiet" als het winter wordt? Het
moet verhongeren en doodvriezen; dat komt van al die grootsigheid!"

Duimelijntje zei niets, maar toen de beide anderen het vogeltje de rug
toedraaiden boog zij zich neer, streek de veren die over het kopje lagen
terug en kuste het op de gesloten oogjes. Misschien is 't wel het
vogeltje, dat zo mooi voor me zong van de zomer! dacht ze, wat heeft dat
lieve, mooie beestje me een plezier gedaan!

De mol maakte nu het gat weer dicht waar het daglicht doorheen scheen en
begeleidde de dames weer naar huis. Maar 's nachts kon Duimelijntje
helemaal niet slapen; zij stond op en vlocht van hooi een mooi dekentje,
droeg dat naar beneden en spreidde het over het dode vogeltje uit, zij
legde zachte watten die zij in de kamer van de veldmuis had gevonden aan
beide zijden van het diertje, opdat het goed warm lag in de koude aarde.
"Vaarwel, mooi, klein vogeltje!" zei ze, "vaarwel, en dank voor je
heerlijke gezang van de zomer, toen alle bomen groen waren en de zon zo
warm scheen op ons beiden!"

Toen legde zij haar hoofdje tegen het borstje van de vogel, maar ineens
schrok ze heel erg want het was, alsof er binnenin iets klopte. Het was
het hartje van de vogel. De zwaluw was niet dood, zij lag bezwijmd en nu
ze weer warm was kwam er weer leven in haar.

In het najaar vliegen alle zwaluwen weg naar warme landen, maar is er
eentje te laat dan krijgt zij het zo koud dat zij dood neervalt en
blijft liggen waar zij gevallen is, waar de koude sneeuw haar toedekt.

Duimelijntje beefde, zo was ze geschrokken, want de vogel was groot,
heel groot, in vergelijking met haar die slechts een duim lang was. Maar
ze vatte moed, legde de watten dichter om de arme zwaluw heen en haalde
een kruizemuntblad dat ze zelf tot dekbed had gehad en legde dit over de
kop van de vogel.

De volgende nacht sloop zij weer naar beneden en toen was de zwaluw
springlevend maar zo moe dat zij maar een ogenblikje haar ogen kon
opendoen en naar Duimelijntje kijken, die daar stond met een stukje
vermolmd hout in de hand, want ander licht had ze niet.

"Dank je wel, lief kindje!" zei de zieke zwaluw tot haar. "Ik ben zo
heerlijk warm geworden! Ik word weer gauw sterk genoeg om weg te vliegen
naar de warme zonneschijn!"

"O," zei ze, "het is buiten zo koud, het sneeuwt en het vriest! Blijf
toch in je warme bed, ik zal je wel verplegen!" Toen bracht zij de
zwaluw water in een bloemblad en de vogel dronk en vertelde haar hoe ze
haar ene vleugel had gescheurd aan een doornstruik en hoe ze daarom niet
zo hard kon vliegen als de andere zwaluwen, die ver weg gingen naar de
warme landen. Ze was ten slotte op de grond gevallen, maar verder kon ze
zich niets herinneren en ze wist helemaal niet hoe ze hier gekomen was.

De hele winter door bleef ze daarbeneden, en Duimelijntje was lief voor
haar en hield heel veel van haar; noch de mol, noch de veldmuis merkte
er iets van, want ze mochten de arme zwaluw niet lijden.

Zodra het voorjaar kwam en de warme zonnestralen op de aarde schenen nam
de zwaluw afscheid van Duimelijntje die het gat opende dat de mol aan de
bovenkant had gemaakt. De zon scheen zo heerlijk naar binnen dat de
zwaluw vroeg of zij niet mee naar buiten wilde. Ze kon toch op haar rug
zitten en ze zouden ver weg naar het groene bos vliegen. Maar
Duimelijntje wist dat de oude veldmuis verdrietig zou zijn wanneer ze
haar zo verliet.

"Nee, ik kan niet!" zei Duimelijntje. "Vaarwel, vaarwel!"

"Goed, lief meisje!" zei de zwaluw en vloog naar buiten in de
zonneschijn! Duimelijntje keek haar na en de tranen kwamen haar in de
ogen, want ze hield zoveel van de arme zwaluw. "Twiet-twiet!" zong de
vogel en ze vloog het groene bos in.

Duimelijntje was erg bedroefd. Ze mocht niet eens naar buiten in de
zonneschijn; het graan dat op de akker was gezaaid, tegenover het huis
van de veldmuis, schoot zo hoog op dat het een dicht bos was voor het
arme ding, dat maar een duim lang was.

"Nu moet je van de zomer aan je uitzet naaien!" zei de veldmuis tot
haar, want de buurman, die vervelende mol in zijn zwarte pels, had een
aanzoek om haar hand gedaan. "Je moet wol en linnen hebben! Je moet
iets krijgen om op te zitten en op te liggen, wanneer je de vrouw van de
mol wordt!"

Duimelijntje werd aan het spinnewiel gezet, en de veldmuis huurde vier
spinnen om dag en nacht te spinnen en te weven. Elke avond kwam de mol
op bezoek en hij praatte dan altijd over later, wanneer de zomer voorbij
was en de zon helemaal niet zo warm meer was, nu brandde zij de grond zo
hard als steen; ja, wanneer de zomer voorbij was, zou hij met
Duimelijntje bruiloft vieren. Maar ze was niet blij want ze hield
helemaal niet van die vervelende mol. Iedere morgen wanneer de zon
opkwam, en iedere avond wanneer ze onderging, sloop ze de deur uit; en
wanneer dan de aren door de wind uit elkaar woeien kon ze de blauwe
hemel zien en ze dacht eraan, hoe licht en hoe mooi het daarbuiten was.
Dan verlangde ze er zo naar dat ze opnieuw die lieve zwaluw zou zien;
maar die kwam nooit meer, die vloog zeker ergens ver weg boven het
mooie, groene bos.

Toen het najaar werd had Duimelijntje haar hele uitzet klaar.

"Over vier weken zal de bruiloft zijn!" zei de veldmuis tot haar. Maar
Duimelijntje huilde en zei dat ze niet met die vervelende mol wilde
trouwen.

"Dwaasheid!" zei de veldmuis, "wees nu niet koppig want anders bijt
ik je met mijn witte tanden! Je krijgt een heel bijzondere man! Zo"n
zwarte pels heeft zelfs de koningin niet! En zijn kelder en zijn keuken
zijn goed voorzien! Dank God voor zo'n man!"

Toen zouden ze dan bruiloft houden! De mol was al gekomen om
Duimelijntje te halen; diep in de grond zou ze met hem wonen en nooit
buiten in de warme zon komen, want daar kon hij niet tegen. Het arme
kind was erg bedroefd, nu moest ze die lieve zon vaarwel zeggen die ze
bij de veldmuis in de deur toch nog mocht zien.

"Vaarwel, helle zon!" zei ze en ze strekte haar armen hoog in de lucht
en liep ook een klein eindje buiten het huis van de veldmuis: nu was het
graan geoogst en alleen de dorre stoppels op het veld stonden.
"Vaarwel, vaarwel!" zei ze en sloeg haar armpjes om een kleine ronde
bloem. "Groet de kleine zwaluw van mij, wanneer je haar te zien
krijgt!"

"Twiet-twiet!" klonk het op hetzelfde ogenblik boven haar hoofd. Ze
keek op, het was de kleine zwaluw die juist voorbijkwam.

Zodra ze Duimelijntje zag was ze erg blij. En het meisje vertelde de
vogel hoe naar ze het vond om met die lelijke mol te trouwen en dat ze
nu diep onder de grond moest wonen, waar de zon nooit scheen. Ze moest
er zo erg om huilen.

"Nu begint de koude winter," zei de kleine zwaluw, "ik vlieg ver weg
naar de warme landen, wil je met me mee? Je kunt op mijn rug zitten!
Bind je maar vast met je gordel, dan vliegen we weg van die lelijke mol
en zijn donkere huis, ver weg over de bergen naar warme landen, waar de
zon warmer schijnt dan hier, waar het altijd zomer is en waar prachtige
bloemen staan. Vlieg maar mee, jij lieve, kleine Duimelijntje, jij hebt
mijn leven gered toen ik, ziek van de kou, in die donkere aardgang
lag!"

"Ja, ik ga met je mee!" zei Duimelijntje en ze ging op de rug van de
vogel zitten, met haar voeten op diens uitgespreide vleugels; zij bond
haar gordel vast aan een van de stevigste veren en toen vloog de zwaluw
hoog de lucht in, over bossen en over meren, hoog over de hoogste bergen
waar altijd sneeuw ligt, en Duimelijntje rilde in die koude lucht. Maar
toen kroop ze onder de warme veren van de vogel en alleen haar hoofdje
stak naar buiten om al die pracht daarbeneden te aanschouwen. Toen
kwamen ze in de warme landen. Daar scheen de zon heel wat helderder dan
hier. De hemel was tweemaal zo hoog, en overal groeiden de heerlijkste
groene en blauwe wijndruiven. In de bossen hingen citroenen en
sinaasappelen aan de takken, het rook er naar mirte en kruizemunt, en op
de weg liepen de liefste kinderen met grote, bonte vlinders te spelen.
Maar de zwaluw vloog nog verder weg en het werd mooier en mooier. Onder
de heerlijkste, groene bomen aan een blauw meer stond een stralend wit,
marmeren slot uit oude tijden, waar wingerdranken zich slingerden om de
hoge zuilen; en heel in de hoogte waren er talloze zwaluwnesten en in
een ervan woonde de zwaluw die Duimelijntje droeg.

"Hier is mijn huis!" zei de zwaluw, "maar wil je nu beneden een van
die prachtige bloemen uitzoeken die er groeien, dan zal ik je daar
neerzetten; en je zult 't heerlijk hebben, zo heerlijk als je maar
wilt!"

"Dat is prettig!" zei ze, en ze klapte in haar beide handjes. Daar op
de grond lag een grote, witte marmeren zuil die omgevallen was en in
drie stukken gebroken, maar tussen de brokstukken groeiden de schoonste
witte bloemen. De zwaluw vloog naar beneden met Duimelijntje en zette
haar op een van de brede bladeren; maar wat stond zij nu verbaasd!

Daar zat, midden in de bloem, een jongen, wit en doorzichtig alsof hij
van glas was. Hij had een mooi gouden kroontje op het hoofd en prachtige
vleugels aan de schouders, hijzelf was niet groter dan Duimelijntje. Hij
was de engel van de bloem. In iedere bloem woonde zo'n jongen of zo'n
meisje, maar deze was de koning van hen allen samen.

"Lieve hemel, wat is hij mooi!" fluisterde Duimelijntje tot de zwaluw.
De kleine prins schrok erg van de zwaluw die bij hem - zo klein en
teer - vergeleken een reuzenvogel was, maar toen hij Duimelijntje zag
werd hij zo vrolijk: zij was het liefste meisje dat hij ooit had gezien.
Daarom nam hij zijn gouden kroontje van het hoofd en hij zette het op
het hare, vroeg hoe ze heette en of ze zijn vrouw wilde worden, dan zou
ze koningin zijn van alle bloemen! Ja, dat was nu nog eens een heel
andere man dan die paddenzoon of die mol met zijn zwarte pels. Ze gaf
dan ook de prins haar jawoord en uit iedere bloem kwam een dame of een
heer, zo elegant dat het een lust was om te zien. Allemaal brachten ze
Duimelijntje geschenken, maar het mooiste van alles was een paar
allerliefste vleugeltjes van een grote witte vlieg; ze werden op
Duimelijntjes rug bevestigd en toen kon zij van bloem tot bloem vliegen.
Alles was blij en de kleine zwaluw zat boven in haar nest en zong voor
hen zo goed ze kon, maar in haar hart was ze toch bedroefd want ze hield
zoveel van Duimelijntje en had nooit van haar willen scheiden.

"Jij moet niet meer Duimelijntje heten!" zei de engel van de bloem tot
haar, "dat is een lelijke naam, en je bent zo mooi! We zullen je Maja
noemen!"

Vaarwel, vaarwel!" zei de kleine zwaluw en vloog weer weg, ver weg van
de warme landen naar Denemarken; daar had ze boven een venster een klein
nestje, waar iemand woont die sprookjes kan vertellen.

Voor hem zong de zwaluw "twiet-twiet!" en van haar hebben we het hele
verhaal.
