# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_bloemen_van_kleine_ida
# note: copyright of translation tbc

## De bloemen van kleine Ida 

Mijn arme bloemen zijn helemaal dood," zei kleine Ida. "Gisteravond
waren ze nog zo mooi en nu zijn alle blaadjes verwelkt. Hoe komt dat?"
vroeg ze haar neef die op de bank zat, want ze hield zoveel van hem, hij
kende de allermooiste verhaaltjes en hij kon zulke leuke knipsels maken:
hartjes met kleine dansende juffertjes erin, bloemen en grote kastelen
waarvan je de deuren open kon doen.

"Waarom zien de bloemen er vandaag zo slecht uit?" vroeg ze weer en ze
liet hem een boeket zien dat helemaal verwelkt was.

"Weet je wat ermee is?" vroeg haar neef. "De bloemen zijn vannacht op
een bal geweest en daarom laten ze hun kopje hangen."

"Maar bloemen kunnen toch niet dansen?" zei kleine Ida.

"Jawel hoor," zei haar neef. "Als het donker wordt en wij slapen, dan
springen zij vrolijk rond. Ze hebben bijna iedere nacht bal."

"Mogen er ook kinderen op dat bal komen?"

"Ja," zei haar neef, "madeliefjes en lelietjes-van-dalen."

"En waar dansen de mooiste bloemen?" vroeg kleine Ida.

"Ben je wel eens bij de poort van het grote kasteel geweest, waar de
koning 's zomers woont en waar je die mooie tuin met al die bloemen
hebt? Dan heb je vast de zwanen wel gezien die naar je toe komen zwemmen
als je ze brood wilt voeren. Dáár is het echt bal, moet je weten!"

"Gisteren ben ik met mamma in die tuin geweest," zei Ida, "maar alle
blaadjes waren van de bomen en er waren helemaal geen bloemen meer. Waar
zijn ze heen? Van de zomer heb ik er zoveel gezien.

"Die zijn in het kasteel," zei haar neef. "Zodra de koning en alle
mensen van het hof weer naar de stad verhuizen, moet je weten, lopen de
bloemen meteen uit de tuin naar het kasteel om pret te maken. Dat zou je
eens moeten zien! De twee allermooiste rozen gaan op de troon zitten, ze
zijn koning en koningin. Alle rode hanenkammen gaan aan de zijkant staan
buigen, dat zijn de kamerjonkers. "Dan komen al de beeldigste bloemen
en dan is er groot bal. De blauwe viooltjes stellen adelborsten voor,
die dansen met hyacinten en krokusjes die ze freule noemen! De tulpen en
de grote gele lelies, dat zijn oude mevrouwen, die letten op of er
netjes gedanst wordt en of alles keurig verloopt."

"Maar," vroeg kleine Ida, "krijgen de bloemen geen straf omdat ze in
het kasteel van de koning dansen?"

"Niemand weet ervan" zei haar neef. "Soms, 's nachts, komt
natuurlijk de oude slotvoogd, die daar op moet letten. Maar hij heeft
een grote sleutelbos bij zich, en zodra de bloemen de sleutels horen
rammelen, zijn ze heel stil en verstoppen ze zich achter de gordijnen,
zodat alleen hun kopjes eruit steken. "Ik ruik dat er hier bloemen
zijn," zegt de oude slotvoogd dan, maar hij ziet ze niet."

"Wat leuk," zei kleine Ida en ze klapte in haar handen. "Maar zou ik
de bloemen ook niet kunnen zien?"

"Jawel hoor," zei haar neef, "als je er nog eens komt, moet je niet
vergeten door het raam te kijken, dan zul je ze wel zien. Dat heb ik
vandaag gedaan. Een lange, gele narcis lag zich op de bank uit te
rekken, dat was een hofdame."

"Kunnen de bloemen uit de stadstuin er ook komen? Kunnen die zo ver
lopen?"

"Ja, wat dacht je dan?," zei haar neef.

"Als ze willen, kunnen ze vliegen. Heb je wel eens van die mooie
vlinders gezien, rode, gele en witte? Het zijn net bloemen, en dat zijn
het ook geweest. Ze zijn van hun stengel afgesprongen, hoog de lucht in.
Ze sloegen met hun blaadjes alsof het vleugels waren en zo vlogen ze. En
als ze zich goed gedroegen, mochten ze overdag ook vliegen. Dan hoefden
ze niet naar huis terug om stil op hun stengel te zitten. Uiteindelijk
werden de blaadjes zo echte vleugels. Dat heb je zelf gezien. Maar het
kan natuurlijk best dat de bloemen in de stadstuin nooit in het kasteel
van de koning zijn geweest, of niet weten dat het daar 's nachts zo
leuk is.

Daarom zal ik je iets vertellen waarvan de professor in de plantkunde
die ernaast woont, die ken je toch wel, pas echt zal opkijken.

Wanneer je zijn tuin inkomt, moet je één van de bloemen vertellen dat er
op het kasteel een groot bal is, dan zegt die het weer tegen alle andere
en dan vliegen ze erop af. Wanneer de professor dan in zijn tuin komt,
is er geen bloem meer over en hij begrijpt niet waar ze gebleven zijn."

"Maar hoe kan die bloem dat tegen de andere zeggen? Bloemen kunnen toch
niet praten?"

"Nee, zeker niet," antwoordde haar neef, "maar dat doen ze in
gebarentaal. Je hebt vast wel eens gezien dat de bloemen knikken als het
een beetje waait en hun groene blaadjes bewegen. Dan is het net alsof ze
praten."

"Begrijpt de professor dan gebarentaal?" vroeg Ida.

"Zeker weten! Op een morgen kwam hij in zijn tuin en zag een grote
brandnetel met zijn bladeren tegen een prachtige rode anjer praten. Hij
zei: "jij bent beeldschoon en ik hou zoveel van je," maar van zoiets
moet de professor niets hebben. Hij gaf de brandnetel meteen een klap op
zijn bladeren, dat zijn namelijk zijn vingers, maar toen brandde hij
zich en sinds die dag durft hij nooit meer een brandnetel aan te
raken."

"Wat leuk!" zei kleine Ida en ze lachte.

"Wat zit je dat kind allemaal wijs te maken," zei de saaie buurman die
op bezoek was gekomen en op de bank zat. Hij had een hekel aan haar neef
en mopperde voortdurend als hij hem van die belachelijke knipsels zag
maken. De ene keer was het een man die aan een galg hing met een hartje
in zijn hand, want dat was een hartendief; dan weer was het een oude
heks die op een bezemsteel reed met haar man op haar neus! Daar hield de
buurman niet van en dan zei hij, net als nu: "Wat zit je dat kind
allemaal wijs te maken! Al die domme verzinsels!"

Maar kleine Ida vond het heel leuk wat haar neef over haar bloemen
vertelde en ze dacht er vaak aan. De bloemen lieten hun kopje hangen
omdat ze moe waren van dat dansen de hele nacht. Ze waren vast ziek. Ze
ging ermee naar al haar andere speelgoed dat op een mooi, klein tafeltje
stond. De hele Ia zat ook vol spulletjes. In het poppenbed lag pop
Sophie te slapen, maar kleine Ida zei tegen haar: "Je moet nu echt
opstaan, Sophie, en vannacht met de Ia genoegen nemen. Die arme bloemen
zijn ziek en dus moeten ze in jouw bed liggen, misschien worden ze dan
weer beter." Ze haalde de pop uit bed, maar die keek nukkig en zei geen
woord, want ze was boos omdat ze haar bed niet mocht houden.

Toen legde Ida de bloemen in het poppenbed, trok het dekentje heel hoog
op en zei dat ze nu mooi stil moesten liggen, dan zou ze thee voor ze
zetten, want daar werden ze beter van en dan konden ze morgen weer
opstaan. En ze trok de gordijntjes rond het bedje helemaal dicht, zodat
de zon niet in hun ogen kon schijnen.

De hele avond moest ze denken aan wat haar neef haar had verteld en toen
ze zelf naar bed moest, ging ze eerst even achter de gordijnen kijken
waar de mooie bloemen van haar moeder stonden; hyacinten en tulpen. Ze
fluisterde zachtjes: "ik weet wel dat jullie vannacht naar het bal
gaan!" De bloemen deden alsof ze niets hoorden en ze verroerden geen
blad, maar kleine Ida wist wel beter.

In bed lag ze er lang aan te denken hoe enig het zou zijn om die
prachtige bloemen op het kasteel van de koning te zien dansen. "Zouden
mijn bloemen daar echt bij zijn geweest?" Maar eindelijk viel ze in
slaap. Midden in de nacht werd ze wakker. Ze had van de bloemen gedroomd
en van haar neef, en van de buurman die op hem mopperde en zei dat hij
haar iets wijsmaakte. Het was heel stil in de slaapkamer waar Ida lag,
het nachtlampje brandde op tafel en haar vader en moeder sliepen.

"Zouden mijn bloemen nu in het bedje van Sophie liggen?" vroeg ze zich
af. "Wat zou ik dat toch graag weten!" Ze kwam een beetje overeind en
keek naar de deur die op een kier stond. Daarachter lagen de bloemen en
al haar speelgoed. Ze luisterde goed en toen leek het alsof ze hoorde
dat er in de kamer piano werd gespeeld, maar heel zachtjes en zo mooi
als ze het nog nooit eerder had gehoord.

"Alle bloemen zijn nu aan het dansen," zei ze. "0 God, wat zou ik dat
toch graag willen zien!" Maar ze durfde niet op te staan, want dan zou
ze haar vader en moeder wakker maken. "Als ze nu maar hier naar toe
kwamen," zei ze, maar de bloemen kwamen niet en de muziek bleef zo mooi
spelen. Toen kon ze het gewoon niet laten, want het was tè leuk. Ze
kroop haar bedje uit, liep zachtjes naar de deur en keek de huiskamer
in. 0, wat enig, wat ze daar te zien kreeg!

Er brandde helemaal geen nachtlampje in de huiskamer, maar het was er
toch licht. De maan scheen door het raam de kamer in. Het leek wel dag.
Alle hyacinten en tulpen stonden in twee lange rijen op de grond. In de
vensterbank stonden geen bloemen meer, alleen lege potten. Op de vloer
dansten alle bloemen zo lief om elkaar heen, ze maakten een keurige rij
en hielden elkaar bij hun lange, groene bladeren vast, als ze
ronddraaiden. Aan de piano zat een grote lelie die Ida deze zomer gezien
moest hebben, want ze wist nog dat haar neef had gezegd: "Gut, wat
lijkt die op juffrouw Lina!" Toen lachten ze hem allemaal uit, maar nu
vond Ida toch ook dat die lange, gele bloem op de juffrouw leek. Ze deed
ook net zo bij het pianospelen: nu eens draaide ze haar lange, gele
gezicht naar de ene kant, dan weer naar de andere, en ze knikte op de
maat van de mooie muziek.

Niemand zag kleine Ida. Maar zij zag een grote, blauwe krokus midden op
de tafel springen waar het speelgoed stond, recht naar het poppenbed
lopen en de gordijntjes opzij trekken. Daar lagen de zieke bloemen, maar
ze kwamen meteen overeind en knikten naar de anderen dat ze ook wilden
meedansen. Het oude wierookmannetje, waar de onderlip van af was, ging
staan en boog voor de mooie bloemen. Ze zagen er helemaal niet ziek uit,
ze sprongen tussen de anderen op en neer en ze hadden pret.

Het leek wel of er jets van tafel viel. Ida keek ernaar. Het was de
parasol die meesprong, want hij vond dat hij ook bij de bloemen hoorde.
Het was dan ook een prachtige parasol en er zat een klein poppetje
bovenop dat net zo'n hoed met een brede rand op had als de buurman. De
parasol sprong op zijn houten been tussen de bloemen en hij stampte heel
hard, want hij danste de mazurka en die dans konden de andere bloemen
niet doen, omdat ze zo licht waren en niet konden stampen.

Het poppetje op de parasol werd opeens heel lang en heel groot, hij
draaide boven de papieren bloemen rand en riep heel hard: "Wat maak je
dat kind nou weer wijs? Domme verzinsels!" en hij leek precies op de
buurman met de hoed met de brede rand, hij zag er net zo geel en knorrig
uit. Maar de papieren bloemen sloegen tegen zijn dunne benen aan en teen
kromp hij weer in elkaar en was hij weer een piepklein poppetje. Het zag
er zo grappig uit dat kleine Ida er wel om moest lachen. De parasol
danste maar door en de buurman moest meedansen. Het hielp niets of hij
zich groot en lang maakte of weer het kleine, gele poppetje met de
grote, zwarte hoed werd. De andere bloemen deden een goed woordje voor
hem, vooral de bloemen die in het poppenbed hadden geslapen, en toen
hield de parasol ermee op.

Opeens werd er heel hard geklopt in de la waar Ida's pop Sophie lag
naast al het andere speelgoed.

Het stenen beeldje rende naar de rand van de tafel, ging op zijn buik
liggen en het lukte hem de la een klein stukje open te trekken. Daar
kwam Sophie overeind. Ze keek heel verwonderd om zich heen. "Er is hier
zeker bal," zei ze. "Waarom heeft niemand me dat verteld?"

"Wil je met me dansen?" vroeg het stenen beeldje.

"Dacht je dat ik met zo'n lelijkerd wil dansen?" vroeg ze en keerde
hem de rug toe. Toen ging ze op de la zitten en ze dacht dat een van de
bloemen haar wel zou komen vragen, maar er kwam niemand en dus kuchte
ze: hm, hm, hm! Maar er kwam nog steeds niemand. Het stenen beeldje
danste helemaal alleen en dat deed hij niet slecht.

Omdat geen van de bloemen Sophie scheen te zien, liet ze zich van de Ia
pardoes op de grond vallen. Dat gaf me een consternatie: alle bloemen
kwamen eraan lopen en vroegen of ze zich bezeerd had en ze waren
allemaal heel aardig voor haar, vooral de bloemen die in haar bed hadden
geslapen. Maar ze had zich helemaal niet bezeerd en al Ida's bloemen
zeiden dank je wel voor het lekkere bed. 0, ze hielden zoveel van haar.
Ze namen haar mee naar de dansvloer en dansten met haar en alle andere
bloemen stonden er in een kring omheen. Toen was Sophie tevreden en zei
dat ze haar bed wel mochten houden. Ze vond het niet erg om in de Ia te
liggen.

Maar de bloemen zeiden: "hartelijk dank, maar zolang leven wij niet.
Morgen zijn we helemaal dood, maar je moet tegen kleine Ida zeggen dat
ze ons in de tuin moet begraven, waar de kanarie ligt, dan komen we in
de zomer weer op, nog veel mooier dan nu."

"Nee, jullie mogen niet doodgaan!" zei Sophie en ze kuste de bloemen.

Enige tijd later ging de kamerdeur open en er kwamen een heleboel
prachtige bloemen naar binnen dansen. Ida begreep helemaal niet waar die
vandaan kwamen. Dat waren zeker allemaal bloemen van het kasteel van de
koning. Voorop liepen twee prachtige rozen met kleine gouden kroontjes
op, een koning en een koningin. Toen kwamen de beeldigste violieren en
anjers; ze groetten naar links en naar rechts. Ze hadden muziek bij
zich: grote papavers en pioenen bliezen in de peulen van erwten totdat
ze vuurrood zagen. Blauwe kelkjes en kleine witte sneeuwklokjes
klingelden alsof ze belletjes om hadden. Wat een leuke muziek was dat!
Toen kwamen er heel veel andere bloemen en allemaal dansten ze, de
blauwe viooltjes en de roze madeliefjes, de kamille en de
lelietjes-van-dalen. En alle bloemen kusten elkaar.

Eindelijk wensten de bloemen elkaar goedenacht en kleine Ida sloop ook
naar haar bedje, waar ze droomde van alles wat ze had gezien.

Toen ze de volgende morgen weer opstond, ging ze meteen naar het
tafeltje om te zien of de bloemen er nog waren. Ze schoof de gordijntjes
van het bedje opzij. Daar lagen ze allemaal, maar ze waren erg verwelkt,
veel meer dan gisteren. Sophie lag in de la waar ze haar had neergelegd.
Ze zag er slaperig uit. "Weet je nog wat je tegen me moest zeggen?"
vroeg kleine Ida, maar Sophie keek heel dom en zei geen woord.

"Dat is niet lief van je," zei Ida, "en ze hebben nog wel allemaal
met je gedanst." Toen nam ze een kartonnen doosje waar beeldige
vogeltjes op getekend waren, dat maakte ze open en ze legde de dode
bloemen erin. Dat wordt jullie doodskistje, mooi hè?" zei ze. "En als
straks de neefjes uit Noorwegen komen, dan kunnen ze helpen om jullie in
de tuin te begraven, zodat jullie in de zomer weer op kunnen komen, maar
dan nog veel mooier!"

De Noorse neefjes waren twee flinke jongens, ze heetten Jonas en Dolf.
Hun vader had ze een nieuwe pijl en boog gegeven en die hadden ze bij
zich om aan Ida te laten zien. Ze vertelde van de arme bloemen die dood
waren en toen mochten zij ze begraven. De jongens liepen voorop met hun
boog op de schouders en kleine Ida kwam erachter aan met de dode bloemen
in die mooie doos. In de tuin werd een grafje gegraven. Ida kuste de
bloemen eerst, zette ze toen met doos en al in de aarde en Dolf en Jonas
schoten met bun pijl en boog over het graf, want ze hadden geen geweren
of kanonnen.
