# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_gelukkige_familie
# note: copyright of translation tbc

## De gelukkige familie 

Het grootste groene blad hier in het land is zeker wel een hoefblad:
houd je het vóór je buikje, dan lijkt het wel een schort; leg je het op
je hoofd, dan is het bij regenweer bijna net zo goed als een paraplu,
want het is zo verschrikkelijk groot. Nooit groeit een hoefblad alleen,
nee, waar er één groeit daar groeien er meer, het is een verrukking, en
al die heerlijkheid is slakken eten. Die grote witte slakken, die
voorname mensen vroeger tot fricassee lieten maken, en opaten. - En ze
zeiden: "Hè! Wat is dat lekker!" want ze dachten heus dat het heerlijk
was - die leefden van hoefbladen en daarom werd er dan ook hoefblad
gezaaid.

Er was eens een oud kasteel waar niemand meer slakken at. Ze waren
helemaal uitgestorven, maar de hoefbladen waren niet uitgestorven. Ze
groeiden en groeiden over alle paden en perken, je kon ze niet meer
tegenhouden, het was een heel bos van hoefbladen. Hier en daar stond er
nog een appel- en een pruimenboom, anders had je nooit gedacht dat het
een tuin was; alles was hoefblad, en daarin woonden de laatste twee
stokoude slakken.

Ze wisten zelf niet hoe oud ze waren, maar ze konden zich heel goed
herinneren dat er nog heel wat meer waren geweest, dat ze uit een
familie stamden die uit den vreemde kwam en dat voor hen en de hunnen
het hele bos was geplant.

Ze waren nooit buiten het bos geweest maar ze wisten dat er nog zo iets
in de wereld bestond dat het kasteel heette, en daar werd je gekookt,
dan werd je zwart en op een zilveren schaal gelegd, en wat er verder
gebeurde, daar wisten ze niets van. Hoe dat nu overigens was, gekookt te
worden en op een zilveren schaal te liggen, konden ze zich niet
indenken. Maar het moest verrukkelijk zijn en buitengewoon voornaam.
Noch de kever, noch de pad, noch de regenworm die ze ernaar vroegen kon
ervan meepraten, geen van hen was ooit gekookt of op een zilveren schaal
gelegd.

De oude witte slakken waren de voornaamste in de wereld, dat wisten ze;
het bos was er alleen voor hen en het kasteel was er alleen maar, opdat
zij konden gekookt worden en op een zilveren schaal gelegd.

Zij leefden nu heel eenzaam en gelukkig en omdat ze zelf geen kinderen
hadden, hadden ze een gewoon slakje aangenomen, dat zij als hun eigen
kind opvoedden, maar het kleintje wilde niet groeien omdat het maar een
gewoon slakje was; maar de ouden en in het bijzonder moeke,
Slakkenmoeke, vond dat ze toch wel merken kon dat het aankwam. En ze
vroeg vader, toen hij het niet zag, om dan eens aan het slakkehuisje te
voelen. En toen voelde hij en hij vond dat moeke gelijk had.

Op een dag regende het erg.

"Hoor eens, hoe 't rommelebomt op de hoefbladen!" zei Slakkenvader.

"Daar komen ook druppels!" zei Slakkenmoeke. "Het loopt langs de
steel naar beneden! Je zult zien dat 't hier nat wordt! Ik ben er blij
om dat wij hier ons veilige huis hebben en ook 't kleintje. Er is toch
voor ons slakken meer gedaan dan voor andere schepselen; men kan toch
zien dat wij de heren der schepping zijn. Van onze geboorte af nebben we
een huis en het bos van hoefbladen is voor ons gezaaid. Ik zou weleens
willen weten hoe ver dat zich uitstrekt en wat daarbuiten is!"

"Er is niets buiten!" zei Slakkenvader. "Beter dan bij ons kan 't
onmogelijk ergens zijn, ik heb niets te wensen."

"Maar ik wel," zei moeder, "ik zou best op 't kasteel willen komen,
gekookt worden en op een zilveren schaal gelegd. Dat is met al onze
voorouders gebeurd en je kunt er zeker van zijn dat er iets heel aparts
aan is!"

"Misschien is 't kasteel wel in elkaar gevallen!" zei Slakkenvader,
"of is 't bos van hoefbladen eroverheen gegroeid, zodat de mensen er
niet uit kunnen. Het heeft ook geen haast, maar jij bent ook altijd zo
verschrikkelijk voorbarig en daar begint de kleine nu ook al mee; hij
kruipt nu al drie dagen achter elkaar in die steel, ik krijg er
hoofdpijn van als ik ernaar kijk!"

"Je moet hem geen standje geven!" zei Slakkenmoeder. "Hij kruipt zo
bezadigd, we zullen zeker plezier van hem beleven. En iets anders om
voor te leven hebben wij oudjes toch niet. Maar heb jij daar weleens
over gedacht: hoe krijgen we een vrouw voor hem? Zou je niet denken dat
daar, ver het hoefbladbos in, iemand van ons soort zou kunnen wonen?"

"Zwarte slakken zijn er geloof ik wel genoeg," zei de oude, "zwarte
slakken zonder huis, maar dat is te min voor ons en ze verbeelden zich
ook nog wat, maar we zouden de mieren als makelaars kunnen gebruiken,
die lopen heen en weer alsof ze iets te doen hebben, die weten zeker wel
een vrouw voor ons slakje!"

"Ik ken zeker wel de allermooiste!" zeiden de mieren, "maar ik ben
bang dat 't niet gaan zal, want ze is een koningin!"

"Dat doet er niet toe!" zei de oude, "heeft ze een huis?"

"Ze heeft een slot!" zeiden de mieren, "het heerlijkste mierenslot
met zevenhonderd gangen!"

"Dank u," zei Slakkenmoeder, "onze zoon zal niet in een mierenhoop
leven! Als u niets beters weet kunnen we het de witte muggen in handen
geven, die vliegen ver in de omtrek in regen en in zonneschijn, die
kennen het bos van hoefbladen van binnen en van buiten."

"Wij hebben een vrouw voor hem!" zeiden de muggen, "honderd
mensenschreden hiervandaan zit op een kruisbessenstruik een slakje met
huis, die is erg eenzaam en oud genoeg om te trouwen. Het is maar
honderd mensenschreden hiervandaan!"

"Ja, laat haar maar bij hem komen!" zeiden de ouden, "hij heeft een
bos met hoefbladen, zij alleen maar een struik!"

En toen haalden ze het slakkenjuffertje. Het duurde acht dagen vóór ze
kwam, maar dat was ook juist het aardige ervan, men kon nu zien dat ze
van de familie was.

En toen hielden ze bruiloft. Zes glimwormpjes gaven licht, zo goed ze
konden; overigens ging alles in stilte, want de oude slakken konden niet
tegen gefuif en vrolijkheid. Maar Slakkenmoeder hield een prachtige
toespraak. Vader kon niet, hij was te aangedaan. En toen gaven ze hun
het hele bos als erfenis en ze zeiden wat ze altijd gezegd hadden: dat
het het beste in de wereld was, en wanneer ze een keurig en net leven
leidden en zich vermenigvuldigden, zouden zij en hun kinderen zeker op
het kasteel komen, zwart gekookt en op zilveren schalen gelegd.

En toen die toespraak uit was kropen de ouden in hun huis en ze kwamen
er nooit meer uit: ze sliepen. Het jonge slakkenpaar regeerde in het bos
en kreeg veel kinderen en kleinkinderen, maar ze werden nooit gekookt en
kwamen nooit op een zilveren schaal; daar maakten ze uit op dat het
kasteel in elkaar was gevallen en dat alle mensen in de wereld waren
uitgestorven. En omdat niemand hen tegensprak was het ook waar; en de
regen kletterde op de hoefbladen om voor hen te trommelen, en de zon
scheen op het hoefbladbos om hen kleur te geven en ze waren zeer
gelukkig, en de hele familie was gelukkig, want zo was het ook.
