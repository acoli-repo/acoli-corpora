# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_laatste_droom_van_de_oude_eik
# note: copyright of translation tbc

## De laatste droom van de oude eik 

Er stond in het bos, hoog op de helling bij het open strand, zo'n echt
oude eik, hij was precies driehonderd vijfenzestig jaar oud, maar die
lange tijd was voor de boom niet meer dan even zovele dagen voor ons
mensen. Overdag zijn wij wakker, 's nachts slapen en dromen wij.

Met een boom is het anders gesteld: in de lente, de zomer en de herfst
is de boom wakker, en pas tegen de winter begint zijn slaap, de winter
is zijn tijd van slapen, dat is zijn nacht na de lange dag, die lente,
zomer en herfst heet.

Heel wat warme zomerdagen hadden de muggen om zijn kroon gedanst,
geleefd, gezweefd en zich gelukkig gevoeld, en wanneer dan zo'n klein
schepsel één ogenblik in stille zaligheid op een van de grote, frisse
eikenbladeren zat te rusten, dan zei de boom altijd: "Stakkerdje! Je
hele leven duurt maar één dag! Wat kort toch. Het is zo jammer!"

"Jammer, antwoordde dan het mugje altijd. "Wat bedoel je daarmee?
Alles is zo heerlijk stralend, warm en mooi en ik ben zo blij!"

"Maar slechts één dag en dan is alles voorbij!"

"Voorbij!" zei het mugje. "Wat is voorbij? Ben jij ook voorbij?" -
"Nee, ik leef misschien nog wel duizenden van jouw dagen en mijn dag
duurt hele jaargetijden! Dat is iets van zo lange duur dat jij het
helemaal niet kunt uitrekenen!"

"Nee, want ik begrijp je niet! Jij hebt duizenden van mijn dagen, maar
ik heb duizenden ogenblikken om blij en gelukkig te zijn. Neemt al deze
heerlijkheid een einde wanneer jij sterft?" - "Nee," zei de boom,
"die duurt zeker langer, oneindig veel langer dan ik mij kan
indenken!"

"Maar dan hebben wij toch evenveel, onze berekeningen verschillen
alleen maar!"

En het mugje danste en zweefde in de lucht, was blij met zijn tere,
kunstige vleugeltjes van gaas en fluweel, verheugde zich in de zoele
lucht die gekruid was met de geur van het klaverveld en van de wilde
rozen, de vlier en de kamperfoelie, die over de heining groeiden, om van
het lievevrouwebedstro, de sleutelbloemen en de wilde kruizemunt niet te
spreken; er was een geur zo sterk dat het mugje zich heus een klein
beetje dronken voelde.

De dag was lang en verrukkelijk, vol van blijdschap en goede dingen en
toen de zon onderging, voelde het mugje zich zo heerlijk moe van al die
vrolijkheid. Zijn vleugels wilden het niet langer dragen en heel zacht
gleed het op het zachte, wiegende grashalmpje neer, het knikte met zijn
kopje, en sliep dan blij in: dat was de dood. "Arme, kleine mug," zei
de eik, "dat was toch een al te kort leven!"

En iedere zomerdag herhaalden zich diezelfde dans, datzelfde gesprek,
hetzelfde antwoord en het inslapen; het herhaalde zich in hele families
van muggen, en alle waren zij toch gelukkig, even blij.

De boom stond wakker, zijn lentemorgen, zijn zomermiddag en zijn
herfstavond, nu naderde zijn tijd van slapen, zijn nacht - de winter was
in aantocht.

Reeds zongen de stormen: "Goedenacht! goedenacht! Daar viel een blad,
daar viel een blad! Wij plukken, wij plukken! Zie dat je gaat slapen,
wij zingen je in slaap, wij schudden je in slaap, maar, nietwaar, dat
doet goed in je oude takken. Zij kraken ervan uit louter plezier. Slaap
lekker, slaap lekker! Het is je driehonderd vijfenzestigste nacht,
eigenlijk ben je maar een jongetje van een jaar! Slaap lekker! Uit de
hemel dwarrelt sneeuw, het wordt een heel laken, een warm dek om je
voeten! Slaap lekker en droom prettig!"

En de boom stond daar, beroofd van zijn loof, om ter ruste te gaan, de
hele winter lang en in die winter menige droom te dromen, steeds iets
dat hij zelf had beleefd, net als de mensen dromen.

Hij was ook eenmaal klein geweest, ja, een eikeltje was zijn wieg
geweest, naar menselijke berekening leefde hij nu in zijn vierde eeuw;
hij was de grootste, de hoogste boom in het bos, met zijn kroon stak hij
hoog boven alle andere bomen uit, ver op zee was hij zichtbaar, een
baken voor de schepen; hij besefte helemaal niet hoeveel ogen hem
zochten. Hoog boven in zijn groene kroon woonden de houtduiven en sloeg
er de koekoek; in het najaar, wanneer de bladeren wel geslagen koperen
plaatjes leken, kwamen de trekvogels en ze rustten daar, vóór zij over
zee vlogen. Maar nu was het winter, de boom stond daar bladerloos, je
kon goed zien hoe krom en knoestig de takken zich uitstrekten; kraaien
en roeken zaten er om de beurt in groepjes te praten over de harde
tijden die nu begonnen en hoe moeilijk het was in de winter aan voedsel
te komen.

Het was juist het heilige kerstfeest, toen droomde de boom zijn
schoonste droom: die moeten wij horen.

De boom kon heel duidelijk merken dat het een feestelijke tijd was. Hij
meende overal in de rondte de kerkklokken te horen luiden en daarbij was
het zacht en warm als op een mooie zomerdag, fris en groen breidde hij
zijn machtige kroon uit, de zonnestralen speelden tussen zijn bladeren
en takken, de lucht was vol geur van kruiden en struiken; bonte vlinders
speelden krijgertje en de muggen dansten, alsof alles er alleen maar was
opdat zij konden dansen en pret maken. Alles wat de boom jarenlang had
beleefd en om zich heen had gezien trok, als een feestelijke optocht,
voorbij.

Hij zag uit oude tijden ridders en edelvrouwen te paard door het bos
rijden met een veer op de hoed en een valk in de hand; de jachthoorn
weerklonk en de honden blaften.

Hij zag soldaten van de vijand met blanke wapens en in bonte uniformen,
met speer en hellebaard, hun tenten opslaan en weer afbreken; het
wachtvuur vlamde op en er werd gezongen en geslapen onder de brede
takken van de boom.

Hij zag verliefden hier in stil geluk in de maneschijn samen komen en de
eerste letter van hun naam in de grauwgroene bast snijden. Citer en
eolusharp waren er eens - er lagen jaren tussen - opgehangen in de
takken van de eik door vrolijke, rondtrekkende gezellen, nu hingen zij
daar weer, nu klonken zij daar weer zo liefelijk. De houtduiven kirden
als wilden zij vertellen wat de boom daarbij voelde, en de koekoek sloeg
hoeveel zomerdagen hij zou leven.

Toen was het alsof, tot in de kleinste wortels, tot in de hoogste
takken, helemaal tot in de bladeren, een nieuw leven door de boom
stroomde. Hij voelde dat hij zich kon uitrekken, hij merkte het in zijn
wortels, hoe ook daar beneden in de aarde leven en warmte was, hij
voelde hoe zijn kracht toenam, hij groeide hoger en hoger. De stam
schoot op, er was geen stilstand, hij groeide meer en meer, de kroon
werd voller, breidde zich uit, verhief zich en naarmate de boom groeide,
groeide ook zijn gezondheid, zijn verheugend verlangen om steeds hoger
te reiken, helemaal tot de stralende warme zon. Reeds was hij hoog boven
de wolken uitgegroeid, die als duistere scharen trekvogels of als grote,
witte zwermen zwanen onder hem langs trokken.

En elk blad van de boom kon zien alsof het ogen had om te zien; de
sterren werden overdag zichtbaar, groot en blank; iedere ster flonkerde
als een paar ogen, zo zacht en zo helder; zij deden denken aan bekende,
geliefde ogen, kinderogen, ogen van verliefden, wanneer zij elkaar onder
de boom ontmoeten. Dat was een gelukkig ogenblik, een ogenblik vol
vreugde!

En toch, bij al die vreugde voelde hij een verlangen dat alle andere
bomen in het bos daar beneden, alle struiken, planten en bloemen zich
met hem mochten verheffen, met hem de glans en vreugde mochten voelen.
De machtige eik was in de droom van zijn heerlijkheid niet volkomen
gelukkig als niet alle, grote en kleine, het met hem waren, en dat
gevoel beefde door takken en bladeren zo innig en zo sterk als in de
borst van een mens. De kroon van de eik bewoog zich alsof de boom iets
zocht, iets miste, hij keek om en toen rook hij de geur van
Lievevrouwebedstro en al spoedig een nog sterkere geur van kamperfoelie
en viooltjes, hij meende te kunnen horen dat de koekoek hem antwoordde.
Ja, door de wolken kwamen de groene toppen van het bos uitkijken.

Hij zag de andere bomen onder zich groeien en zich verheffen evenals
hijzelf; struiken en planten schoten op, enkele rukten zich met wortel
en tak los en vlogen sneller. De berk was het vlugst, als een helle
bliksemstraal knetterde haar slanke stam, haar takken golfden als groen
gaas en groene vaandels; het hele bos, zelfs het bruingeveerde riet,
groeide mee en de vogels vlogen mee en zongen en op het hoge gras, dat
los fladderde als een lange, groene zijden band, zat de sprinkhaan en
speelde met zijn vleugel op zijn scheenbeen; de kevers bromden en de
bijen zoemden, iedere vogel zong met zijn snavel, alles was zang en
vreugde tot in de hemel toe.

"Maar het kleine blauwe bloempje daar bij het water, dat moet ook
mee," zei de eik; "en dat rode klokbloempje en dat kleine
madeliefje!" Ja, de eik wilde ze allemaal mee hebben. "Wij gaan mee!
Wij gaan mee!" zong het en klonk het. "Maar dat mooie
lievevrouwebedstro van de vorige zomer - en het jaar daarvoor was hier
een heel tapijt van lelietjes-van-dalen - en die wilde appelboom, wat
stond die prachtig - en al die schoonheid van het bos, jaren, jarenlang
-- waren die toch maar tot nu toe blijven leven, dan hadden die nu ook
mee kunnen gaan!"

"Wij gaan mee! Wij gaan mee!" zong het en klonk het nog hoger, het
leek alsof ze vooruit waren gevlogen. "Nee, dit is té ongelofelijk
mooi!" jubelde de oude eik. "Ik heb ze nu allemaal, kleine en grote!
Niet één is er vergeten, hoe is zoveel geluk denkbaar!"

"In Gods hemel is dat denkbaar!" klonk het.

En de boom die steeds groeide, voelde dat zijn wortels zich van de aarde
losmaakten.

"Dat is het allerbeste," zei de boom, "nu houdt geen band mij meer
tegen! Ik kan omhoogvliegen naar het allerhoogste in licht en glans en
al mijn geliefden vergezellen mij, kleine en grote! Allemaal!"

"Allemaal!"' Het was de droom van de eik en terwijl hij droomde
loeide er een geweldige storm over zee en land in de heilige kerstnacht;
de zee wentelde zware golven op het strand, de boom kraakte en werd met
zijn gehele wortel losgerukt, juist op het ogenblik dat hij droomde dat
zijn wortels zich losmaakten. Hij viel. Zijn driehonderd vijfenzestig
jaren waren nu als de éne dag van het mugje.

Op kerstochtend, toen de zon opkwam, was de storm gaan liggen; alle
kerkklokken luidden plechtig en uit iedere schoorsteen, zelfs uit de
kleinste op het dak van de arme boer, steeg de rook op, blauw als van
het altaar op het druïdenfeest, de offerrook van de dankbaarheid.

De zee werd stiller en stiller en op een groot schip daarbuiten, dat 's
nachts het zware weer goed had doorstaan, werden nu alle vlaggen
gehesen, mooi en plechtig als past voor het kerstfeest.

"De boom is weg! De oude eik, ons baken op het land!" zeiden de
zeelui. "Hij is gevallen in deze stormnacht! Wie zal hem kunnen
vervangen, dat kan niemand!"

Zulk een lijkrede, kort maar welgemeend, kreeg de eik die lag geveld op
het sneeuwtapijt langs het strand; en over de boom klonk psalmgezang
vanuit het schip, het gezang van de vreugde van het kerstfeest.

Ieder daarbuiten op het schip kwam bij het horen van het gezang en door
het gebed in een blijde stemming.

Juist zoals de oude boom in de kerstnacht zich verhief in zijn laatste,
schoonste droom.
