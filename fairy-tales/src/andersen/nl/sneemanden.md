# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_sneeuwman
# note: copyright of translation tbc

## De sneeuwman 

'Het kraakt in me, zo lekker koud is het!' zei de sneeuwman.

'De wind kan zo bijten dat er leven in je komt. En wat staart dat
starende ding daar!' Hij bedoelde de zon, die net onder aan het gaan
was. 'Die krijgt me heus niet aan het knipperen, ik hou alle stukjes en
beetjes wel bij elkaar.' Hij had twee driehoekige stukjes dakpan als
ogen. Zijn mond was een brokstuk van een oude hark, daarom had hij ook
tanden.

Hij was geboren onder hoerageroep van de jongens, begroet door de klank
van belletjes en het klappen van de zweep van sleeën.

De zon ging onder, de volle maan kwam op, rond en groot, helder en mooi
aan de blauwe hemel. 'Daar heb je haar weer van een andere kant,' zei
de sneeuwman. Hij dacht dat de zon weer te voorschijn kwam. 'Ik heb
haar het staren afgeleerd. Ze mag wel licht blijven geven, want dan kan
ik mezelf zien. Als ik maar wist wat je moest doen om van je plaats te
komen. Ik wil zo graag van mijn plaats komen. Als ik dat kon, zou ik op
het ijs gaan glijden, zoals ik de jongens heb zien doen; maar ik kan
niet hardlopen.' 'Weg, weg!' kefte de oude kettinghond. Hij was een
beetje hees, al sinds hij kamerhond was geweest en bij de kachel had
gelegen. 'De zon zal je wel leren hardlopen. Dat heb ik vorig jaar aan
je voorganger gezien en ook aan zijn voorganger. Weg, weg zijn ze
allemaal.'

'Ik begrijp je niet, vriend,' zei de sneeuwman. 'Moet dat ding
daarboven me leren hardlopen?' Hij bedoelde de maan. 'Ze liep daarnet
inderdaad hard weg, toen ik strak naar haar keek, maar nu komt ze van
een andere kant weer aansluipen.' 'Jij weet ook niets,' zei de
kettinghond, 'maar je bent ook nog maar net in elkaar gezet. Wat je nu
ziet, wordt maan genoemd, maar wat wegging, was de zon. Die komt morgen
weer en die zal je wel leren lopen, recht de sloot in. We krijgen gauw
een weersverandering, dat merk ik aan mijn linkerachterpoot, die trekt.
Er is ander weer op til.'

'Ik begrijp hem niet,' zei de sneeuwman, 'maar ik heb het gevoel dat
hij iets onaangenaams zegt. Maar die ene die stond te staren en toen
onderging en die hij zon noemt, dat was ook geen vriendin van me, daar
heb ik zo'n gevoel van.' 'Weg, weg,' zei de kettinghond, liep drie
rondjes om zichzelf heen en ging toen zijn hok in om te slapen. Er kwam
echt ander weer aan. In de ochtend bedekte een dichte, klamme mist het
hele gebied.

Toen het licht werd, ging het waaien en de wind was ijzig koud. De vorst
nam bezit van alles. Maar wat een schouwspel toen de zon opkwam! Alle
bomen en struiken waren bedekt met rijm; het leek wel een bos vol witte
koralen, het leek alsof alle takken met stralend witte bloemen waren
bedekt. De oneindig vele, fijne vertakkingen, die je 's zomers door de
bladeren niet kunt zien, kwamen nu één voor één te voorschijn. Het leek
wel kant, zo stralend wit alsof er uit iedere tak een witte glans
straalde. De treurberk bewoog in de wind, er zat leven in, net als in de
bomen 's zomers. Wat een weergaloze pracht! En toen de zon ging
schijnen, o, wat fonkelde alles, alsof het met diamantstof was
bestrooid. Grote diamanten glinsterden op de sneeuwlaag op de grond. Je
kon ook denken dat er ontelbare kaarsjes brandden, nog witter dan de
witte sneeuw zelf.

'Wat een weergaloze pracht,' zei een jong meisje dat samen met een
jonge man de tuin inkwam en precies bij de sneeuwman bleef staan om naar
de schitterende bomen te kijken. 'Zo mooi is het in de zomer niet,'
zei ze en haar ogen straalden. 'En zo'n type heb je dan al helemaal
niet,' zei de jonge man en hij wees naar de sneeuwman. 'Dat is een
mooie!' Het jonge meisje lachte, knikte naar de sneeuwman en danste
toen met haar vriend over de sneeuw, die onder hun voeten kraakte alsof
ze over stijfsel liepen.

'Wie waren dat, die twee?' vroeg de sneeuwman aan de kettinghond.
'Jij bent hier langer dan ik; ken jij ze?' 'Zeker,' antwoordde de
kettinghond. 'Die heeft me nog geaaid en me een been gegeven om op te
knagen. Die bijt ik heus niet!'

'Maar wat moeten ze nu voorstellen?' vroeg de sneeuwman.

'Geliefden!' gromde de kettinghond. 'Die gaan samen in een hok wonen
en aan één been knagen. Weg, weg!' 'Hebben die twee evenveel te zeggen
als jij en ik?' vroeg de sneeuwman. 'Die horen bij de bazen,' zei de
kettinghond. 'Je weet inderdaad echt weinig, als je van gisteren bent.
Dat merk ik aan jou. Ik heb de leeftijd des verstands bereikt, ik ken
iedereen hier op het landgoed. En ik heb tijden meegemaakt dat ik niet
in de kou aan de ketting stond. Weg, weg!' '

![](/verhalen/afbeeldingen/andersen/hcasneeuwman.jpg){.imglinks
align="left"}

De kou is heerlijk!' zei de sneeuwman. 'Vertel nou; maar niet met je
ketting rammelen, want dan ratelt het in me!'

'Weg, weg,' kefte de kettinghond. 'Een welp ben ik geweest, heel
snoezig, zeiden ze, toen ik binnen in het landhuis op een fluwelen
kussen lag, of op schoot bij de grote baas; toen ik werd gezoend en mijn
pootjes met een geborduurd zakdoekje werden afgeveegd. Ze noemden me
"knuffeltje" en "honneponnetje," maar toen werd ik hun te groot en
gaven ze me aan de huishoudster. Zo kwam ik in de kelder terecht. Je
kunt er naar binnen kijken, vanwaar je staat. Je kijkt recht in de kamer
waar ik de baas ben geweest, want dat was ik bij de huishoudster. Het
was weliswaar niet zo deftig als boven, maar wel lekkerder. Ik werd niet
geknuffeld en door de kinderen rondgesleept, zoals boven. Ik had even
goed te eten als eerst en veel meer. Ik had een eigen kussen en er was
een kachel en dat is in deze tijd het heerlijkste dat er is! Ik kroop er
helemaal onder, zodat ik weg was. Van die kachel droom ik nog steeds.
Weg, weg!'

'Ziet een kachel er zo mooi uit?' vroeg de sneeuwman. 'Lijkt ze op
mij?' 'Ze is precies het tegenovergestelde van jou! Pikzwart is ze. Ze
heeft een lange hals van koper. Ze eet brandhout, tot de vlammen ervan
uit haar mond slaan. Je moet ernaast gaan liggen of er vlak onder,
eindeloos lekker is dat! Je moet haar door het raam kunnen zien, waar
jij staat!'

De sneeuwman keek en zag inderdaad een zwart glimmend ding staan met een
koperen trommel. Het vuur vlamde op door het ruitje. Het werd de
sneeuwman heel vreemd te moede. Hij had een gevoel dat hij zelf niet
helemaal begreep. Er kwam iets over hem wat hij niet kende, maar wat de
mensen wel kennen, als ze niet van ijs zijn.

'Waarom heb je haar verlaten?' vroeg de sneeuwman. Hij voelde dat ze
van het vrouwelijk geslacht was. 'Hoe kon je zo'n plek verlaten?'

'Ik moest wel,' zei de kettinghond. 'Ze hebben me eruit gegooid en me
hier aan de ketting gelegd. Ik had de jongste jonker in zijn been
gebeten, want hij had het been van me afgepakt waar ik op aan het knagen
was. Been om been, vind ik. Maar dat namen ze me kwalijk en vanaf die
dag sta ik aan de ketting en ben ik mijn heldere stem kwijt. Luister
maar hoe hees ik ben. Weg, weg, zo liep dat af.'

De sneeuwman luisterde al niet meer. Hij keek maar steeds bij de
huishoudster de kelder in, haar kamer in, waar de kachel op haar vier
ijzeren poten stond, net zo groot als de sneeuwman zelf. 'Het kraakt zo
raar in me,' zei hij. 'Zou ik daar ooit binnen mogen? Dat is toch een
onschuldige wens en onze onschuldige wensen moeten toch in vervulling
kunnen gaan. Het is mijn hoogste wens, mijn enige wens en het zou bijna
onrechtvaardig zijn als die niet in vervulling ging. Ik moet naar
binnen, ik moet tegen haar aanleunen, al moet ik het raam ervoor
inslaan.'

'Jij komt daar nooit binnen,' zei de kettinghond, 'en als je bij de
kachel kwam, dan was je weg, weg!' 'Ik ben al zo goed als weg,' zei
de sneeuwman, 'ik geloof dat ik breek!' De hele dag stond de sneeuwman
naar binnen te kijken. In de schemering zag de kamer er nog
uitnodigender uit. Er kwam zo'n zacht schijnsel van de kachel, zo zacht
als de maan niet kan schijnen en ook de zon niet, zoals alleen kachels
kunnen schijnen, als er iets in zit. Als de deur openging, schoot de
vlam op, dat was zo haar gewoonte. Er kwam een blos op het witte gezicht
van de sneeuwman. Er kwam ook een rode gloed op zijn borst. 'Ik hou het
niet uit!' zei hij. 'Dat tong uitsteken staat haar zo goed!'

De nacht was heel lang, maar niet voor de sneeuwman. Die stond in zijn
eigen, mooie gedachten verzonken en die vroren dat ze kraakten.

's Morgens waren de kelderramen dichtgevroren. Er stonden de mooiste
ijsbloemen op die een sneeuwman maar kon verlangen, maar ze onttrokken
de kachel aan het oog. De ramen wilden maar niet ontdooien, hij zag haar
niet. Het kraakte en het piepte, echt van die vorst die een sneeuwman
plezier zou moeten doen, maar hij had geen plezier. Hij had zich
gelukkig kunnen en moeten voelen, maar hij was niet gelukkig, hij had
kachelverlangen.

'Wat een erge ziekte voor een sneeuwman,' zei de kettinghond. 'Daar
heb ik ook aan geleden, maar ik ben eroverheen gekomen, weg, weg!

- Er komt ander weer aan.'

En er kwam ander weer aan. Het ging dooien.

De dooi nam toe en de sneeuwman nam af. Hij zei niets, hij klaagde niet
en dat is een veeg teken.

Op een ochtend viel hij om. Er stak een soort bezemsteel de lucht in op
de plek waar hij had gestaan; daar hadden de jongens hem omheen gebouwd.
'Nu begrijp ik zijn verlangen,' zei de kettinghond. 'De sneeuwman had
een kachelschraper in zijn lijf. Die heeft zich in hem bewogen. Maar nu
is het voorbij. Weg, weg!'

Algauw was ook de winter voorbij. 'Weg, weg!' kefte de kettinghond,
maar de meisjes op het landgoed zongen:

'Sneeuwklokje, fris en kuis,

ontspring,

Trek, wilg, je wollen wantjes aan.

Kom koekoek, leeuwerik, en zing,

Het voorjaar komt er nu al aan.

Ook ik zing mee, koekoek,

wiedewiet!

Kom zonnetje, zing ook je lied!'

En nu denkt niemand meer aan de sneeuwman.
