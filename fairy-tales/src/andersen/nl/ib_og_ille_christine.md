# author: Hans Christian Andersen
# source: tbc
# url: https://www.andersenstories.com/nl//andersen_sprookjes/ib_en_de_kleine_christine
# note: copyright of translation tbc

## Ib en de kleine Christine 

Vlak bij Gudenaa, in de bossen van Silkeborg, verheft zich een heuvelrug
als een grote wal. "Aasen" wordt hij genoemd, en tegen die heuvelrug
lag en ligt nog steeds aan de westzijde een klein boerenhuis met magere
grond; het zand schijnt er door de schrale rogge- en gerstakker. Het is
heel wat jaren geleden; de mensen die daar woonden hadden hun akkertje
en hadden daarbij nog drie schapen, een varken en twee ossen. In het
kort, zij konden best uitkomen wanneer zij de tering naar de nering
zetten, ja, ze hadden best een paar paarden kunnen houden, maar zij
zeiden, net als de andere boeren daar in Jutland: "Een paard eet
zichzelf op!" Het teert op het nut, dat het doet. Jeppe-Jens was 's
zomers landbouwer en 's winters een flinke klompenmaker. Hij had
daarbij een goede hulp, een knecht die uitstekend klompen kon snijden,
die sterk en licht waren en toch van een goed model; lepels sneden zij
ook, dat bracht geld binnen, men kon Jeppe-Jens geen bedelaar noemen.

De kleine Ib, een jongen van zeven jaar en enig kind, zat erbij te
kijken. Hij sneed in een houtje en sneed zich ook in de vingers, maar op
zekere dag had hij twee stukjes hout gesneden die wel klompjes leken;
die moesten, zei hij, aan de kleine Christine worden gegeven. Dat was
het dochtertje van de beurtschipper, zij was zo teer en zo lief alsof ze
een kind van voorname ouders was; als ze kleren had gehad die net zo
mooi waren als zij zelf, dan had niemand geloofd dat zij uit het
plaggenhutje op de Seisheide afkomstig was. Daar woonde haar vader, een
weduwnaar die de kost verdiende met brandhout vervoeren van het bos naar
Silkeborg, ja, dikwijls zelfs helemaal naar Randers. Hij had niemand om
op de kleine Christine te passen, die een jaar jonger was dan Ib, en
daarom was zij bijna altijd bij haar vader op de schuit en in de heide
en tussen de bosbessen; maar wanneer hij helemaal naar Randers moest
kwam de kleine Christine bij Jeppe-Jens.

Ib en de kleine Christine konden het best met elkaar vinden en speelden
samen: zij groeven en ze kropen en ze liepen, en op zekere dag waagden
zij zich met zijn beiden helemaal tot boven op de heuvelrug en zelfs een
eind het bos in, en daar vonden zij snippeÃ«ieren, dat was een hele
gebeurtenis.

Ib was nog nooit op de Seisheide geweest, was nog nooit door de meren
naar Gudenaa gevaren, maar nu zou het gebeuren; hij was door de
beurtschipper uitgenodigd en de avond tevoren ging hij met hem naar
huis.

Op de hoog opgestapelde stukken brandhout in de schuit zaten vroeg in de
morgen de twee kinderen en ze aten brood en frambozen. De beurtschipper
en zijn knecht boomden - het ging met de stroom mee - in een flinke
vaart de rivier af, over de meren, die door bos en biezen leken
afgesloten, maar altijd was er toch een doortocht, al bogen zich de oude
bomen helemaal over het water en al strekten de eiken hun kale takken
uit, alsof zij hun mouwen hadden opgestroopt en hun knokige naakte armen
wilden tonen. Oude olmen, die de stroom van de kant had losgemaakt,
klemden zich

met de wortels aan de bodem vast en leken wel kleine boseilandjes;
waterlelies wiegden op het water; het was een heerlijke tocht! Toen kwam
men bij het paalwerk waar het water door de sluizen bruiste; dat was
iets voor Ib en Christine!

In die tijd was daar nog geen fabriek of stad, er stond alleen maar de
oude boerderij, en veel volk was er niet: het neerstorten van het water
door de sluis en de kreet van de wilde eend waren toen de enige tekens
van leven daar. - Toen nu het brandhout overgeladen was kocht Christines
vader een grote zak paling en een klein geslacht varken, dat alles in
een grote mand achter in de schuit werd neergezet. Nu ging het
huiswaarts, tegen de stroom op, maar zij hadden de wind mee en toen zij
een zeil bijzetten ging het even mooi alsof zij door twee paarden werden
getrokken.

Toen zij met de schuit zo vlak bij het bos waren gekomen dat de man, die
met bomen hielp, vandaar nog maar een klein stukje naar huis te wandelen
had, toen gingen hij en Christines vader aan land. Maar zij zeiden tot
de kinderen dat ze toch vooral rustig en voorzichtig moesten zijn. Dat
waren zij ook, maar het duurde niet lang; zij moesten en zouden in de
mand kijken waar de palingen en het varken waren opgeborgen, het varken
moesten zij optillen en vasthouden en daar ze het beiden wilden
vastpakken lieten zij het vallen en het viel in het water; daar dreef
het met de stroom mee, dat was me iets vreselijks!

Ib sprong aan land en liep een klein stukje, toen kwam Christine ook:
"Neem me mee!" riep ze en toen waren zij spoedig tussen de struiken,
ze zagen de schuit of de rivier niet meer; een klein stukje liepen ze
nog, toen viel Christine en ze huilde; Ib hielp haar overeind.

"Kom mee," zei hij. "Het huis ligt aan de overkant." Maar het lag
daar niet. Ze liepen en liepen, over verdorde bladeren en droge
afgevallen takken, die onder hun voetjes kraakten; nu hoorden ze luid
roepen - ze stonden stil en luisterden; daar krijste een arend, het was
afschuwelijk. Ze schrokken erg, maar voor hen uit in het bos groeiden
heerlijke bosbessen, een ongelofelijke massa. Het was al te verleidelijk
om niet te blijven en ze bleven en ze aten en hun mond en wangen werden
helemaal blauw. Toen hoorden ze weer roepen.

"We krijgen vast slaag om het varken!" zei Christine.

"Laten we naar mijn huis gaan," zei Ib; "dat is hier in het bos!" En
ze gingen, ze kwamen op een rijweg maar die leidde niet naar huis. Het
werd donker en ze waren bang. De wonderlijke stilte rondom hen werd
verbroken door afschuwelijk gekrijs van een grote uil of geschreeuw van
vogels die ze niet kenden. Eindelijk liepen zij vast in een bosje.
Christine huilde en Ib huilde, en toen ze zo een tijdje hadden gehuild,
vlijden ze zich neer in de bladeren en vielen in slaap.

De zon was al hoog aan de hemel toen ze wakker werden. Zij hadden het
erg koud, maar boven op die heuvel vlakbij scheen de zon tussen de
bomen. Daar konden ze zich warmen en vandaar, meende Ib, konden ze het
huis van zijn ouders zien. Maar ze waren er ver vandaan, in een heel
ander deel van het bos. Ze klauterden de heuvel op en stonden op een
steile helling aan een helder, doorzichtig meer, de vissen zwommen daar
in scholen, belicht door de zonnestralen; het was heel onverwacht wat ze
zagen: vlakbij was een grote struik met noten, ja, wel zeven trossen; en
ze plukten en kraakten

die en haalden de fijne kernen eruit die juist tot wasdom waren gekomen
-- en toen kwam er nog een verrassing, een schrik. Uit het bosje trad
een grote oude vrouw te voorschijn, haar gezicht was helemaal bruin en
zij had glanzend zwart haar, het wit in haar ogen schitterde net als bij
een neger; zij had een bundeltje op haar rug en een knoestige stok in
haar hand: het was een zigeunervrouw. De kinderen verstonden eerst niet
wat ze zei, maar zij haalde drie grote noten uit haar zak. In elke noot
lagen de heerlijkste dingen verborgen, vertelde ze, het waren wensnoten.

Ib keek haar aan, ze was toch zo vriendelijk en toen vatte hij moed en
vroeg of hij de noten mocht hebben en de vrouw gaf ze hem en plukte voor
zichzelf een hele zak vol van de struik.

Ib en Christine keken met grote ogen naar de drie wensnoten.

"Zit er een wagen in met paarden ervoor?" vroeg Ib.

"Er is een gouden koets met gouden paarden!" zei de vrouw.

"Geef ze mij dan!" zei de kleine Christine en Ib gaf ze haar en de
vrouw knoopte de noot in Christines halsdoek.

"Is er binnen in die noot zo'n aardig klein halsdoekje als Christine
om heeft?" vroeg Ib.

"Er zijn tien halsdoeken," zei de vrouw, "er zijn prachtige japonnen,
kousen en hoeden!"

"Dan wil ik die ook hebben," zei Christine en de kleine Ib gaf haar
ook de tweede noot; de derde was klein en zwart.

"Die moet jij houden!" zei Christine, "die is ook mooi!"

"En wat is er binnenin?" vroeg Ib.

"Het allerbeste voor jou!" zei de zigeunervrouw.

Ib hield de noot vast. De vrouw beloofde hen weer op de goede weg naar
huis te brengen en ze gingen, maar in een heel andere richting dan ze
moesten gaan. Maar daarom mocht men haar er niet van beschuldigen dat ze
kinderen wilde stelen.

In het woeste bos kwamen zij de woudloper Chraen tegen, hij kende Ib en
door hem kwamen Ib en de kleine Christine weer thuis, waar men in grote
angst gezeten had; vergiffenis kregen ze, al hadden ze allebei een flink
pak slaag verdiend, ten eerste omdat ze het varken in het water hadden
laten vallen en ten tweede omdat ze waren weggelopen.

Christine kwam thuis op de heide en Ib bleef in het kleine huisje in het
bos; het eerste dat hij daar 's avonds deed was de noot te voorschijn
halen die "het allerbeste" bevatte; hij legde die tussen de deur en de
deurpost, sloeg toen de deur dicht en de noot brak, maar er was niets
van een gezonde kern te zien, hij zat vol vuil en aarde, hij was wat je
noemt wormstekig.

"Ja, dat dacht ik wel," meende Ib, "hoe zou er ook binnen in die
kleine noot plaats kunnen zijn voor het allerbeste! Christine krijgt uit
haar twee noten geen mooie kleren of een gouden koets!"

En de winter kwam en het nieuwe jaar kwam.

Er verliepen verscheidene jaren. Nu moest Ib op catechisatie en de
dominee woonde ver weg. In die zelfde tijd kwam op zekere dag de
beurtschipper bij Ibs ouders vertellen

dat de kleine Christine nu het huis uit moest om haar brood te
verdienen. En dat het een groot geluk voor haar was dat zij in goede
handen was gevallen en in dienst kwam bij zulke brave mensen; stel je
voor, zij zou gaan dienen bij die rijke herbergier in de buurt van
Herning, in het westen; daar zou ze moeder de vrouw gaan helpen en later
wanneer bleek dat ze geschikt was en ze was aangenomen, dan zouden ze
haar houden.

Ib en Christine namen afscheid van elkaar, men noemde hen het verloofde
paar. Zij liet hem bij het afscheid zien dat zij de twee noten nog bezat
die ze van hem gekregen had toen zij in het bos verdwaald waren. Ze zei
dat ze in haar klerenkist de klompjes bewaarde die hij als jongen
gesneden en haar geschonken had. En toen gingen ze van elkaar.

Ib werd aangenomen, maar hij bleef bij moeder thuis, want hij was een
flink klompenmaker en 's zomers paste hij goed op het akkertje; zijn
moeder had alleen hem nog maar; Ibs vader was gestorven.

Slechts zelden, en dan was het door een postbode of een palingboer,
hoorden ze iets van Christine; het ging haar goed bij de rijke
herbergier en toen ze aangenomen was schreef ze aan haar vader een brief
met groeten aan Ib en zijn moeder. In de brief stond iets over zes
nieuwe hemden en een prachtige japon, die Christine van haar meester en
meesteres had gekregen. Dat waren nog eens goede berichten.

In de volgende lente, op een mooie dag, werd er geklopt op de deur van
Ib en zijn moeder. Het was de beurtschipper met Christine; zij was voor
een dag op bezoek, er was juist reisgelegenheid naar Them en weer terug
en daar maakte ze gebruik van. Mooi was ze als een echte dame en mooie
kleren had ze ook: ze waren keurig gemaakt en ze zaten goed. Zij stond
daar in haar beste kleren en Ib was in zijn daagse, oude plunje. Hij
wist geen woord te zeggen; wel greep hij haar hand en hield die stevig
vast, hij was wel innig blij maar kon geen woord uitbrengen. Dat kon de
kleine Christine wel. Zij sprak, zij wist te vertellen en zij kuste Ib
op de mond.

"Ken je me dan niet meer?" zei ze; maar zelfs toen ze alleen waren en
hij haar nog steeds bij de hand hield, was alles wat hij kon zeggen:
"Je bent net een voorname dame geworden en ik zie er zo verslonsd uit!
Wat heb ik aan jou gedacht, Christine, en aan vroeger!"

En zij gingen gearmd de heuvel op en keken over Gudenaa naar de
Seisheide met de hoge heideheuvels; toch zei Ib niets, maar toen zij uit
elkaar gingen was het duidelijk voor hem dat Christine zijn vrouw moest
worden. Van jongs af aan werden zij immers het verloofde paar genoemd,
en dat waren ze ook vond hij, ofschoon zij het geen van beiden hadden
uitgesproken.

Zij konden nog maar enkele uren samen blijven want zij moest weer naar
Them terug, vanwaar de volgende morgen vroeg de wagen weer naar het
westen ging. Haar vader en Ib gingen mee naar Them. Het was heldere
maneschijn en toen ze daar kwamen en Ib Christine nog bij de hand hield,
kon hij die niet loslaten, zijn ogen stonden helder, hoewel hij zijn
woorden niet kon vinden. Maar wat hij zei kwam recht uit het hart: "Ben
je het niet te voornaam gewend," zei hij, "en kun je je erin schikken
met mij in mijn moeders huis te wonen, met mij als je man, dan worden
wij eenmaal man en vrouw! Maar wij kunnen nog wel wachten!"

"Ja, laten wij het nog eens aankijken, Ib," zei ze; en toen drukte zij
zijn hand en hij kuste haar op de mond. "Ik vertrouw op je, Ib," zei
Christine, "en ik geloof dat ik van je houd. Maar laat me er nog eens
op slapen!"

En zo scheidden ze. Ib zei tot de beurtschipper dat Christine en hij nu
zo goed als verloofd waren, en de beurtschipper vond dat het net zo was
als hij zich altijd gedacht had; hij ging met Ib mee naar huis en sliep
daar bij hem in bed en er werd niet meer over de verloving gesproken.

Een jaar was voorbijgegaan; twee brieven waren tussen Ib en Christine
gewisseld: "trouw tot in de dood!" stond er naast de ondertekening. Op
zekere dag liep de beurtschipper bij Ib binnen. Hij moest de groeten van
Christine overbrengen. Hij had nog meer te vertellen. Het kwam er wat
langzaam uit, maar het kwam hier op neer dat het Christine goed ging,
meer dan goed, zij was ook werkelijk een knap meisje, geacht en bemind.
De zoon van de herbergier was op bezoek thuis geweest, hij had een
betrekking bij iets groots in Kopenhagen, hij was op een kantoor; hij
hield veel van Christine, hij viel ook in haar smaak, zijn ouders waren
ook niet afkerig van een verloving, maar Christine voelde zich erg
bezwaard dat Ib nog zo over haar dacht, en zo had zij dan besloten om
maar van die goede partij af te zien, zei de beurtschipper.

Ib zei eerst geen woord maar hij werd zo wit als een doek, schudde zijn
hoofd een beetje en toen zei hij: "Christine mag niet van dat huwelijk
afzien!"

"Schrijf haar een paar woorden," zei de beurtschipper.

En Ib schreef, maar hij kon de juiste woorden niet vinden, hij streepte
door en hij verscheurde het... 's morgens was er een brief klaar voor
de kleine Christine, hier is hij!

"De brief die je aan je vader geschreven hebt, heb ik gelezen, en ik
zie daaruit dat het je in alle opzichten goed gaat en dat je het nog
beter kunt krijgen! Raadpleeg je hart, Christine, en bedenk wel wat je
begint wanneer je met mij trouwt! Ik bezit maar weinig. Denk niet aan
mij en hoe ik het heb, maar denk aan je eigen voordeel. Aan mij ben je
niet door een belofte gebonden en heb je in je hart er mij een gegeven,
dan onthef ik jou daarvan. Ik wens je niets dan goeds, kleine Christine.
God heeft voor mij wel troost!

Altijd je toegenegen vriend Ib."

De brief werd verzonden en Christine ontving hem.

Op Sint-Maarten kondigde men haar huwelijk af van de preekstoel, in de
kerk op de heide en in Kopenhagen waar de bruidegom woonde, en zij
reisde er met haar meesteres heen omdat de bruidegom door zijn drukke
zaken niet zo lang naar Jutland kon komen. Christine had, volgens
afspraak, haar vader getroffen in het dorpje Funder, waar haar weg
doorheen voerde en dat voor hem het dichtst bij lag. Daar namen zij
afscheid van elkaar. Er werd met enkele woorden over gesproken, maar Ib
zei niets. Hij was zo stil geworden, zei-zijn oude moeder. Ja, stil was
hij, en zo kwamen hem de drie noten in de gedachte die hij als kind van
de zigeunervrouw gekregen had en waar-

van hij er twee aan Christine had gegeven, het waren wensnoten, in de
ene van haar lag immers een gouden koets met paarden, in de andere de
mooiste kleren; dat was voldoende! Al die heerlijkheid kreeg zij nu daar
in het koninkrijk Kopenhagen! Voor haar ging dat in vervulling! Voor Ib
was er in de noot alleen maar zwarte aarde. "Het allerbeste voor hem,"
had de zigeunervrouw gezegd - zeker, ook dat ging in vervulling, de
zwarte aarde was voor hem het beste. Nu begreep hij duidelijk, wat de
vrouw bedoeld had: in de donkere aarde, in de verborgenheid van het
graf, daar was het voor hem het allerbeste!

Er verliepen jaren - niet veel, maar wel lange, vond Ib; de oude
herbergier en zijn vrouw stierven, de een kort na de ander; het hele
vermogen, vele duizenden rijksdaalders, viel de zoon toe. Ja, nu kon
Christine haar gouden koets krijgen en mooie kleren, zoveel ze hebben
wilde.

In de twee lange jaren die volgden kwam er geen brief van Christine. En
toen de vader er een kreeg, was dat helemaal geen brief die geschreven
was door iemand die in welstand en plezier leefde. Arme Christine! Zij
noch haar man had maat weten te houden in hun rijkdom, die ging zoals
hij kwam, er rustte geen zegen op, want die wilden ze zelf niet.

En de heide stond in bloei en de heide verdorde; de sneeuw had vele
winters over de Seisheide gedwarreld, over de heuvel waar Ib in de luwte
woonde. De voorjaarszon scheen en Ib zette de ploeg in de grond. Toen
sneed hij, naar Ib dacht, een stuk van een vuursteen. Het was net een
grote zwarte houtkrul die uit de aarde kwam, en toen Ib het beetpakte
merkte hij dat het metaal was, en waar de ploeg in had gesneden
schitterde het blank. Het was een zware grote armring van goud uit de
heidense oudheid; een graf was hier omgewoeld en de kostbare sieraden
waren voor den dag gekomen. Ib liet het aan de dominee zien, die hem
vertelde welk een prachtstuk het was, en vandaar ging Ib met het
kostbare voorwerp naar de burgemeester die bericht stuurde naar
Kopenhagen en hem de raad gaf de kostelijke vondst zelf over te brengen.

"Jij hebt in de aarde het beste gevonden dat je kon vinden," zei de
burgemeester.

Het beste! dacht Ib. Het allerbeste voor mij - en in de aarde! Dan had
de zigeunervrouw toch ook gelijk met mij, wanneer dat het beste was!

Ib ging met de schuit van Aarhuus naar het koninklijke Kopenhagen; het
was als een reis over de oceaan voor hem die niet verder dan Gudenaa was
geweest. En Ib kwam in Kopenhagen.

De waarde van het gevonden goud werd hem uitbetaald. Het was een grote
som, zeshonderd rijksdaalders. Daar liep Ib uit het bos bij de Seisheide
in de grote doolhof Kopenhagen.

Het was juist de avond vÃ³Ã³r hij met een schipper naar Aarhuus terug
wilde, dat hij in de straten verdwaald raakte en heel ergens anders
terechtkwam dan hij van plan was. Hij was over de Knippelsbrug in
Christiaanshaven terechtgekomen in plaats van bij de wallen aan de
Westerpoort. Hij ging zeker wel in westelijke richting, maar niet waar
hij heen moest. Er was geen mens op straat te zien. Er kwam een heel
klein meisje uit een armelijk huis; Ib sprak met haar over de weg die
hij zocht. Zij keek hem verbaasd aan en huilde hevig. Nu vroeg hij wat
haar scheelde; zij zei iets dat hij niet verstond.

Maar omdat zij beiden vlak onder een lantarenpaal stonden en het licht
haar in het gezicht scheen, werd het hem wonderlijk te moede, want het
was de kleine Christine in levenden lijve die hij zag, precies zoals hij
zich haar herinnerde van toen zij beiden kind waren. Hij ging met het
kleine meisje het armoedige huis binnen, de smalle, uitgesleten trap op
naar een hoog, klein dakkamertje. Er was daarbinnen een zware, zwoele
lucht, er brandde geen licht; ergens in een hoek hoorde men zuchten en
zwaar ademhalen. Ib stak een lucifer aan. Het was de moeder van het
kind, die op het schamele bed lag.

"Is er iets waarmee ik jullie kan helpen?" zei Ib. "Dit kleine meisje
klampte me aan, maar zelf ben ik vreemd hier in de stad. Zijn hier geen
buren of is er niemand die ik kan roepen!" En hij lichtte haar hoofd
op.

Het was Christine van de Seisheide.

Jarenlang was thuis in Jutland haar naam niet genoemd. Het zou ook Ibs
stille gedachten in beroering hebben gebracht en dat was ook niet goed.
Gerucht en waarheid meldden dat het vele geld, dat haar man van zijn
ouders geÃ«rfd had, hem overmoedig gemaakt had; hij had voor zijn vaste
betrekking bedankt, had een half jaar in vreemde landen rondgereisd, hij
was teruggekomen, had schulden gemaakt en toch verkwistend en overdadig
geleefd; meer en meer helde de wagen over en ten slotte kantelde hij. De
vele vrolijke vrienden van zijn tafel vertelden van hem, dat het zijn
eigen schuld was zoals het hem was gegaan: hij had geleefd als een
dwaas! Zijn lijk was op zekere morgen gevonden in de gracht in het
slotspark.

Christine was doodziek; haar jongste kindje, slechts enkele weken oud,
in welstand ontvangen en in ellende geboren, lag reeds in het graf, en
nu was het zo ver met Christine dat ze doodziek lag, verlaten op een
ellendig kamertje, ellendig zoals zij het in haar jonge jaren op de
Seisheide had kunnen uithouden, maar nu was ze beter gewend en voelde de
jammer eerst recht. Het was haar oudste kindje, ook een kleine
Christine, die met haar in nood was en honger leed en die Ib mee naar
boven had genomen.

"Ik ben zo bang dat ik sterven moet en dit arme kind alleen moet
achterlaten," zuchtte zij, "waar ter wereld moet het heen?" Meer kon
ze niet zeggen.

Ib stak weer een lucifer aan en vond een stompje kaars; het brandde en
verlichtte de armzalige kamer.

En Ib keek naar het kleine meisje en dacht aan Christine toen ze nog
jong was; terwille van Christine kon hij vriendelijk zijn tegen het
kindje dat hij niet kende. De stervende keek hem aan, haar ogen werden
groter en groter. Herkende ze hem?

Hij wist het niet, hij hoorde haar geen woord zeggen.

Het was in het bos bij Gudenaa, niet ver van de Seisheide; de hemel was
grauw, de heide stond zonder bloemen, de stormen uit het westen joegen
de gele bladeren uit het bos in de rivier en over de heide, waar het
plaggenhutje stond, waar nu vreemde mensen woonden. Maar aan de voet van
de heuvel, goed in de luwte achter hoge bomen stond het huisje, gewit en
geschilderd, binnen in de kamer brandden turven in de kachel, binnen in
de kamer was er zonneschijn: twee kinderogen straalden, uit haar

rood lachend mondje klonk het als de slag van de leeuwerik in het
voorjaar, er was leven en vrolijkheid - de kleine Christine was er. Ze
zat op Ibs knie, voor haar was Ib de vader en moeder, die weg waren. Het
is als een droom voor het kind en voor de volwassene. Ib zat in het
nette, keurige huisje, een welgesteld man, de moeder van het kleine kind
lag op het kerkhof van de armen in het koninklijk Kopenhagen.

Ib had geld op de bodem van zijn kist, zeiden ze, goud uit de aarde: hij
had nu ook de kleine Christine.
