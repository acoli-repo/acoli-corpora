# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_halsboord
# note: copyright of translation tbc

## De halsboord 

Er was eens een keurige meneer, wiens hele inboedel bestond uit een
laarzenknecht en een kam, maar hij bezat de prachtigste halsboord van de
wereld, en over die boord zullen we een geschiedenis te horen krijgen.
De boord was nu zo oud geworden dat hij erover dacht te trouwen, en toen
wilde het toeval dat hij met een kousenband in één was terechtkwam.

"Nee," zei de boord, "nog nooit heb ik zó iets slanks, fijns, zachts
en liefelijks gezien! Mag ik vragen hoe u heet?"

"Dat zeg ik niet!" zei de kousenband.

"Waar komt u vandaan?" vroeg de boord.

Maar de kousenband was erg schuchter en vond dat toch wel een
wonderlijke vraag.

"U bent zeker een ceintuur!" zei de halsboord, "zo'n band die onder
de kleren gedragen wordt! Ik zie 't wel. U dient zowel voor gemak als
voor de mooiigheid, mejonkvrouwe!"

"U mag niet tot mij spreken!" zei de kousenband. "Ik geloof niet dat
ik daartoe aanleiding gegeven heb!"

"Toch wel, als men zo mooi is als u!" zei de boord, "dat is
aanleiding genoeg!"

"Houd op met mij zo na te komen!" zei de kousenband, "u ziet er zo
mannelijk uit!"

"Ik ben ook een keurige meneer!" zei de boord. "Ik heb laarzenknecht
en kam!" Maar dat was niet waar, het was zijn meester die ze bezat,
maar hij schepte ermee op.

"Kom mij niet te na!" zei de kousenband, "dat ben ik niet gewoon!"

"Preutsheid!" zei de halsboord, en toen werden zij uit de was gehaald,
gesteven, op een stoel in de zon gehangen en op de strijkplank gelegd;
en toen kwam het gloeiende ijzer.

"Vrouw!" zei de boord, "lieve weduwvrouw! Ik word helemaal warm! Ik
word een ander mens, ik kom helemaal uit de plooi, u brandt gaten in
mij! Au! Wilt u met mij trouwen?"

"Vod," zei het strijkijzer, en ging trots over de boord heen, want die
verbeeldde zich dat hij een stoomketel was die op de rails wagens moest
gaan trekken.

"Vod!" zei hij.

De boord rafelde een beetje aan de kanten, en toen kwam de papierschaar
en die moest de rafels wegknippen.

"O!" zei de boord, "u bent zeker eerste danseres. Wat kunt u uw benen
strekken! Zo iets moois heb ik nog nooit gezien, dat kan niemand u
nadoen!"

"Dat weet ik!" zei de schaar.

"U verdiende gravin te zijn!" zei de halsboord, "alles wat ik bezit
is een keurige meneer, een laarzenknecht en een kam. Och, was ik maar
graaf!"

"Wou jij met me trouwen!" zei de schaar, want ze werd boos, en toen
gaf ze hem een flinke knip, zodat de boord geen dienst meer kon doen.

"Nu moet ik maar de kam ten huwelijk vragen. Het is merkwaardig, hoe u
al uw tanden behoudt, mejuffrouw!" zei de halsboord. "Hebt u er nooit
aan gedacht u te verloven?"

"Zeker, daar kunt u van op aan!" zei de kam, "ik ben toch immers met
de laarzenknecht verloofd."

"Verloofd!" zei de boord; nu was er niemand meer te vragen en toen
kreeg hij er genoeg van.

Een hele tijd ging voorbij; toen kwam de halsboord in de kist terecht
bij de papiermolenaar, waar een heel lompengezelschap bijeen was,
beschaafden en onbeschaafden, ieder apart, zoals het hoort. Zij hadden
allen veel te vertellen, maar de halsboord het ie was een echte
opschepper.

"Ik heb zo verschrikkelijk veel meisjes gehad!" zei de boord, "ik had
geen rust. Ik was dan ook een hele meneer met al mijn stijfsel. En ik
had een laarzenknecht en een kam, die ik nooit gebruikte. U had me toen
eens moeten zien, wanneer ik op mijn zij lag! Nooit vergeet ik mijn
eerste meisje, zij was een ceintuur, zo fijn, zo zacht en zo liefelijk,
zij stortte zich, terwille van mij, in een kuip met water! En er was ook
een weduwvrouw, die gloeiend werd, maar ik liet haar staan en zwart
worden. En toen was er een eerste danseres die mij de snee gaf waar ik
nu mee loop, zij was zo vals! Mijn eigen kam was verliefd op mij, zij
verloor al haar tanden van liefdesverdriet. Ja, ik heb heel wat beleefd
van dat soort dingen. Maar 't meeste medelijden heb ik met de
kousenband, met de ceintuur bedoel ik, die in de waterkuip verdween. Ik
heb heel wat op mijn geweten, ik moet nodig tot wit papier worden!"

En dat werd hij ook, alle lompen werden wit papier, maar de halsboord
werd juist dat stuk wit papier waarop deze vertelling gedrukt is. En dat
kwam omdat hij achteraf vreselijk had gepocht op wat nooit gebeurd was.
En daarom moeten wij eraan denken ons nooit zo te gedragen, want wij
kunnen heus niet weten of wij ook niet eens in de lompenkist
terechtkomen en tot wit papier gemaakt worden en onze hele geschiedenis
erop gedrukt krijgen, zelfs onze geheimen, en ze dan zelf moeten rond
vertellen net als de halsboord.
