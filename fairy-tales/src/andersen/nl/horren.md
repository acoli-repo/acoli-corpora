# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_vlas
# note: copyright of translation tbc

## Het vlas 

Het vlas stond in bloei. Het heeft zulke prachtige blauwe bloemen, zo
zacht als de vleugels van een vlinder en nog fijner. De zon scheen op
het vlas en de regenbuien besproeiden het, dat was voor het vlas net zo
goed als het voor kinderen is gewassen te worden; dan krijgen ze een kus
van moeder - ze worden er heel wat mooier van. En zo ging het ook met
het vlas.

"De mensen zeggen dat ik er zo bijzonder goed bij sta," zei het vlas,
"en dat ik zo mooi lang word. Er zal een prachtig stuk linnen van mij
komen. Nee, wat ben ik gelukkig! Ik ben vast en zeker de gelukkigste van
alle. Ik heb "t zo goed en er zal iets van mij worden! Wat vrolijkt die
zonneschijn op en wat verfrist de regen! Ik ben weergaloos gelukkig, ik
ben de allergelukkigste!"

"Ja, ja, ja!" zeiden de palen van het hek, "je kent de wereld niet
maar wij wel, in ons zitten kwasten." En toen kraakten ze zo
jammerlijk:

"Snip snap snorre, Basselorre,Het liedje is uit!"

"Nee, het is niet uit!" zei het vlas, "de zon schijnt vanmorgen, de
regen doet zo goed, ik kan horen hoe ik groei, ik kan voelen dat ik
bloemen heb! Ik ben de allergelukkigste!"

Maar op zekere dag kwamen er mensen, die pakten het vlas bij zijn kop en
rukten het met wortel en al uit, dat deed pijn; en toen werd het in
water gelegd alsof het verdronken moest worden, en daarna op het vuur
gelegd alsof het gebraden moest worden, het was afschuwelijk.

"Je kan het niet altijd goed hebben!" zei het vlas, "je moet wat
doorstaan, om hogerop te komen!"

Maar het werd werkelijk heel erg. Het vlas werd geknakt en gebroken,
gezwingeld en gehekeld, ja, het wist zelf niet hoe het heette; het kwam
op het spinrokken, snorre snor! Het was onmogelijk je gedachten bij
elkaar te houden.

Ik ben buitengewoon gelukkig geweest, dacht het bij al zijn kwellingen.
Je moet blij zijn met al "t goede dat je hebt gehad. Blij, blij, o! En
dat zei het ook nog toen het op de weefstoel kwam en tot een mooi groot
stuk linnen werd. Al het vlas, elke plant, zonder uitzondering, zat in
dat ene stuk!

"Ja, maar dat is toch geweldig, dat had ik nooit gedacht! Nee, het
geluk is met mij! Die palen hadden het helemaal niet bij het goede eind
met hun:

Snip snap snorre Basselorre!

Het liedje is helemaal niet uit. Het begint nu pas! Het is geweldig!
Zeker, ik heb "t een en ander doorstaan, maar daarvoor is er dan ook
iets van mij geworden; ik ben de gelukkigste van alle! Ik ben zo sterk,
zo zacht, zo wit en zo lang. Dat is toch iets anders dan alleen maar
plant zijn, zelfs wanneer je bloemen hebt. Je wordt niet verzorgd en
water krijg je alleen maar als het regent. Nu heb ik bediening! Het
meisje keert mij elke morgen om en elke avond krijg ik met de waterkan
een regenbad; ja, de domineesvrouw zelf heeft een redevoering over mij
gehouden en beweerd dat ik het beste stuk in de hele parochie was. Ik
kan niet gelukkiger worden!"

Nu kwam het linnen het huis binnen, nu kwam het onder de schaar. Het
werd geknipt en gesneden en gestoken... met naalden, want dat deden ze!
Het was geen pretje! Maar het linnen werd tot twaalf stukken van dat
soort dat men nu eenmaal niet noemt maar dat alle mensen moeten hebben!
Er waren er twaalf stuks van.

"Nee maar, kijk eens! Nu is er toch wat van mij geworden. Dat was dus
mijn bestemming. Ja, maar dat is heerlijk, nu ben ik tot nut in de
wereld! Dat is het wat men behoort te doen, dat is de ware vreugde. Wij
zijn nu met ons twaalven, maar toch zijn we allen een en hetzelfde, wij
zijn één dozijn. Wat een weergaloos geluk is dat!"

En de jaren gingen voorbij - en toen begon het te verslijten.

"Eenmaal moet "t ook uit zijn!" zei elk stuk, "ik had "t graag wat
langer uitgehouden, maar men mag geen onmogelijke dingen verlangen." En
toen werden ze in stukken en lappen gescheurd, ze dachten dat het nu uit
was want ze werden gehakt en gekneusd en gekookt, ja, ze wisten zelf
niet wat - en toen werden ze fijn, wit papier.

"Nee maar, dat is een verrassing, een heerlijke verrassing!" zei het
papier. "Nu ben ik nog mooier dan vroeger en nu kan je op mij
schrijven. Wat kan je al niet schrijven. Dat is toch een groot geluk!"
Er werden de mooiste vertellingen op geschreven en de mensen konden
lezen wat er stond. En dat was zo goed. Het maakte de mensen heel wat
verstandiger en beter; het was een grote zegen die in woorden aan het
papier was gegeven.

"Dat is meer dan ik gedroomd had toen ik een blauw bloempje op het veld
was. Hoe kon ik denken dat ik "t ooit zo ver zou brengen. Ik kan het
zelf nog altijd niet begrijpen. Maar het is werkelijk zo! God weet dat
ik zelf niets heb gedaan, dan wat ik naar bescheiden kracht moest doen.
En nu leidt Hij mij op die manier van de ene vreugde en eer naar de
andere; ieder keer dat ik denk: Het liedje is uit! gaat het juist weer
over in iets beters. Nu moet ik zeker op reis, de hele wereld
rondgezonden worden opdat alle mensen mij kunnen lezen. Dat is het
verstandigst! Vroeger had ik blauwe bloemen, nu bezit ik voor iedere
bloem de mooiste gedachten. Ik ben de allergelukkigste!"

Maar het papier ging niet op reis. Het kwam bij de boekdrukker en daar
werd alles wat er op geschreven stond in druk gezet voor een boek, ja,
voor vele honderden boeken, want zo konden oneindig veel meer mensen er
nut en vreugde van hebben dan wanneer dat ene papier, waarop geschreven
stond, de wereld was rondgegaan en al halverwege versleten was.

Ja, dat is nu wel het allerverstandigste! dacht het beschreven papier.
Daar dacht ik niet aan. Ik blijf thuis en word in ere gehouden als een
oude grootvader. Het is op mij dat er geschreven is. De woorden vloeiden
uit de pen regelrecht in mij. Ik blijf, en de boeken lopen rond. Nu kan
er werkelijk wat uitgevoerd worden. Nee, wat ben ik blij wat ben ik
gelukkig!

Toen werd het papier in een bundel verzameld en op de plank gelegd.
"Het is voor iedereen goed eens op zijn lauweren te rusten," zei het
papier. "Het is voortreffelijk zo nu en dan eens zijn geestelijke
inventaris op te maken. Nu eerst weet ik goed wat er in mij zit! En
zichzelf kennen, dat is het ware. Wat zou er nu weer komen? Vooruit gaat
"t zeker, "t gaat altijd vooruit!"

Op zekere dag werd al het papier in de schoorsteen gelegd, het moest
verbrand worden want het mocht niet aan de spekslager verkocht worden of
als pakpapier dienen voor boter en poedersuiker. En alle kinderen in het
huis stonden eromheen. Ze wilden het zien opvlammen, zij wilden in de as
de vele rode vonken zien, die weglopen en uitdoven, de een na de ander,
heel vlug, net als kinderen die uit school gaan, en de allerlaatste vonk
is de schoolmeester; dikwijls denk je dat hij weg is, maar dan komt hij
vlak na alle anderen.

Al het papier lag in een bundel op het vuur. Hu!, wat sloegen de vlammen
eruit. "Hu!" zei het, en op hetzelfde ogenblik werd het één grote
vlam; die ging zo hoog de lucht in als nooit het vlas zijn bloempje had
kunnen opheffen, en die straalde als nooit het witte linnen had kunnen
stralen; alle geschreven letters werden in een ogenblik helemaal rood en
alle woorden en gedachten gingen in de gloed op.

"Nu ga ik regelrecht naar de zon!" klonk het binnen in de vlam en het
was alsof duizenden stemmen het tegelijk riepen. En de vlam sloeg
helemaal boven de schoorsteen uit - en nog fijner dan de vlam, geheel
onzichtbaar voor mensenogen, zweefden kleine wezentjes, zoveel als er
bloemen aan het vlas waren geweest. Ze waren nog lichter dan de vlam die
hen voedde, en toen die uitging en van het papier niets over was dan wat
zwarte as dansten ze er nog eens overheen, en waar ze de as aanraakten
zag men hun voetsporen, dat waren de rode vonken: "De kinderen gingen
de school uit en de schoolmeester was de laatste!" Het was een genot
ernaar te kijken, en de kinderen van het huis stonden bij de dode as te
zingen:

"Snip snap snorre Basselorre! Het liedje is uit!"

Maar de onzichtbare wezentjes zeiden ieder: "Het liedje is nooit uit!
Dat is het heerlijkste van alles. Ik weet het en daarom ben ik de
allergelukkigste!"

Maar dat konden de kinderen noch horen noch begrijpen, en dat moesten ze
ook niet, want kinderen behoren niet alles te weten.
