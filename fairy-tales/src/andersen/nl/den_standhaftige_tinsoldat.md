# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_standvastige_tinnen_soldaat
# note: copyright of translation tbc

## De standvastige tinnen soldaat 

Er was eens een jongetje dat op zijn verjaardag tinnen soldaatjes kreeg.
Niet één, niet twee, maar vierentwintig tinnen soldaatjes.
Wat zagen die soldaatjes er dapper uit! Ze droegen een prachtig uniform
en hadden elk een geweertje aan de schouder.
"Ze zijn net echt!" riep het jongetje blij, toen het de soldaatjes één
voor één in zijn hand nam.
Toen hij het laatste soldaatje vastpakte, zag het jongetje iets heel
bijzonders. Het was een soldaatje met maar één been. Maar omdat het even
flink rechtop stond als de andere soldaatjes, vond het jongetje hem het
mooiste en dapperste van allemaal. Want op één been staan is veel
moeilijker dan op twee.
Net zoals de andere tinnen soldaatjes, keek het soldaatje met één been
steeds recht voor zich uit, zoals het hoort voor een soldaatje dat in de
houding staat.

In de speelkamer van het jongetje stond nog meer speelgoed. Er was een
doos met een duiveltje erin, dat tevoorschijn sprong als het doosje werd
geopend.
Recht tegenover het tinnen soldaatje stond een prachtig kasteel, dat van
geel karton gemaakt was. Om het kasteel heen liep een gracht met water
erin, maar het was natuurlijk geen echt water. Die gracht was namelijk
van spiegelglas.
Het keek wel naar een danseresje dat in de poort van het kasteel stond.

"Ach," dacht het soldaatje, "wat zou dat danseresje een goede vrouw
voor me zijn. Ze heeft ook maar heeft ook maar één been. We zouden het
best met elkaar kunnen vinden."
Het danseresje draaide al maar in het rond op haar ene been, terwijl het
ander been achter de wijde rok verborgen zat. Maar dat kon het tinnen
soldaatje natuurlijk niet zien.
"Vanavond nog moet ik met het danseresje spreken," dacht het
soldaatje. "Misschien vindt ze ook dat we met elkaar moeten trouwen."

Toen het zeven uur geworden was, werd het jongetje naar bed gebracht.
Zijn verjaardag was voorbij.
Voor het speelgoed in de speelkamer begon het feest nu pas goed. De
beren, de negerpoppen en de gele leeuw op wielen begonnen met de tinnen
soldaatjes te stoeien. Ze waren niet boos op elkaar. Nee, nee! Want even
later dansten ze samen door de kamer. Iedereen deed mee, behalve het
soldaatje met één been.
Het soldaatje keek nog steeds naar het danseresje in de poort van het
kasteel. Maar hij was te verlegen om te spreken. Het danseresje keek ook
naar hem en lachte heel vriendelijk.
Opeens schoof het haakje van het doosje met het duiveltje los en daar
sprong het duiveltje in zijn narrenpak te voorschijn.
"Hemel!" riep het duiveltje. "Wat maken jullie een herrie. Als het
nou maar uit is." Toen zag hij het soldaatje op één been naar het
danseresje kijken.
"Kijk voor je," schreeuwde hij. "Een soldaat hoort steeds recht voor
zich uit te kijken."
Het duiveltje was erg boos, want hij hield ook erg van het danseresje en
hij kende haar langer dan de tinnen soldaat.
Het soldaatje trok zich daar niets van aan. Hij bleef maar naar het
danseresje kijken en het danseresje bleef naar hem lachen. Het jaloerse
duiveltje werd toen zo kwaad, dat hij een toverspreuk uitsprak. Hij zei:
"De tinnen soldaat en het danseresje zullen nooit gelukkig worden."
De dansende beer gaf toen een klap op de gekke puntmuts van het
duiveltje. Die dook weer in zijn doosje. De beer deed toen vlug het
deksel dicht.

De volgende morgen ging het jongetje al heel vroeg naar de speelkamer en
speelde met de tinnen soldaatjes.
Het soldaatje met het ene been liet hij op de vensterbank liggen. Opeens
kwam er een windvlaag en daar viel het soldaatje naar buiten, op straat.
Het kwam met zijn ene been tussen twee stenen, zodat hij zich niet meer
bewegen kon.
Opeens begon het hard te regenen. Het water stroomde snel naar de
regenputten.
Twee jongens kwamen voorbij en ze zagen het tinnen soldaatje rechtop
staan.
"Kijk eens," zei één van de jongens, "daar staan een tinnen
soldaat."
Ze raapten hem op en namen hem mee naar huis. Achter in hun tuin gingen
ze aan de kant van de sloot zitten en maakten een papieren bootje. Daar
zetten ze de tinnen soldaat in.
"Kijk, nu is hij kapitein," lachte één van de jongens.
Met een stokje duwde hij het bootje naar het midden van de sloot. Opeens
werd het bootje meegesleurd door de stroming van het water. Het ging al
maar sneller en sneller, maar de tinnen soldaat bleef fier rechtop
staan.
De twee jongens volgden hem langs de slootkant zover ze konden, maar
toen verdween het bootje in het riool onder de grond.
Daar ging het niet meer zo snel. En het was er donker ook. Soms stootte
het bootje tegen de stenen oever aan, maar de tinnen soldaat bleef recht
staan, net als een echte kapitein.

Plotseling zag het soldaatje een dikke vette rat en een bruine kikker.
Die rat woonde in het riool, maar de kikker ging net op visite bij een
oude verwante van hem. Toch was het erg griezelig.
"Hela!" riep de rat naar het dappere soldaatje. "Wat kom jij hier
doen? Heb je wel een pas bij je? Laat eens zien. Vreemden kan ik niet in
mijn riool gebruiken, hoor."
Het soldaatje gaf geen antwoord. Hij keek wel even angstig opzij.
De kikker scheen het niet zo kwaad te bedoelen, want hij wuifde het
bootje na tot het achter een volgende hoek verdwenen was.
Het bootje kwam terecht in een groter riool, waar ook allerhande
waterdieren aan de kant stonden toe te kijken. Maar niemand was zo
onvriendelijk als de dikke rat.
Dit grote riool kwam uit op de zee.

"Nu is het met me gebeurd," dacht het tinnen soldaatje.
Het bootje werd heen en weer geslingerd en kwam terecht in een
draaikolk. Het papier werd helemaal nat en tot overmaat van ramp kwam er
een grote fles voorbij die het bootje omstootte. Het tinnen soldaatje
ging mee de diepte in. Het water was erg koud.
Het soldaatje vond het helemaal niet prettig, maar toch hield hij zich
nog mooi rechtop.
Misschien denk ik wel dat het tinnen soldaatje helemaal op de bodem van
de zee terecht kwam. Maar zo is het niet gegaan. Voordat het soldaatje
de bodem had bereikt, kwam er een grote kabeljauw voorbij. Die had nog
nooit een tinnen soldaat gezien en daarom dacht hij dat het wel een worm
of zo iets kon zijn.
Hap, hap, deed de kabeljauw. Hij slikte de soldaat in. En zo kwam deze
in de maag van de vis terecht.
De kabeljauw merkte al gauw dat zijn honger helemaal niet gestild was
met die vreemde worm. Hij begon al dadelijk uit te kijken naar gewone
wormen.

Plots zag de kabeljauw er zo één voor zijn bek. Als hij niet zo'n
honger had, zou hij misschien tweemaal gekeken hebben voor hij deze worm
opat. Hij zag niet dat de worm aan een haakje zat. En die haak zat vast
aan de lijn van een hengel. Hap, hap, deed de kabeljauw. Hij slokte met
één hap de worm naar binnen. En ook... het haakje.
Hij schrok wel erg toen hij door de hengel naar boven werd getrokken.
De visser aan de oever van de oever van de zee was in zijn schik met
deze mooie vangst. Hij borg de kabeljauw in zijn tas en ging naar de
markt.
Samen met krabben, garnalen, kleine inktvisjes en sprotjes, kwam de
kabeljauw in de mand terecht van de koopman. Er kwamen huisvrouwen
inkopen doen en de inktvisjes waren weldra weg. Even later waren ook de
krabben en de garnalen verkocht.

Nu was ook de moeder van het jongetje, aan wie de tinnen soldaatjes
toebehoorden, op de markt en ze zocht net naar een grote mooie
kabeljauw, want dat lustte het jongetje graag. Ze kocht de kabeljauw van
de koopman en ging naar huis.
De kabeljauw kwam terecht op een helderwitte schaal. Die schaal stond in
de keuken en de dienstbode begon dadelijk de vis schoon te maken. Tot
haar grote verwondering ontdekte ze het tinnen soldaatje in de maag van
de kabeljauw. Ze had wel gehoord dat de tinnen soldaat met het ene been
zoek geraakt was. Heel even dacht ze dat dit wel eens dezelfde tinnen
soldaat kon zijn. Maar dan schudde ze het hoofd. Natuurlijk niet, dat
kon immers niet. Het dienstmeisjes kon niet vermoeden wat hij beleefd
had.
Ze bracht de tinnen soldaat naar de speelkamer en zette hem op tafel,
precies op dezelfde plaats waar hij vroeger had gestaan.

Het tinnen soldaatje keek naar het kasteel. Gelukkig, daar stond het
danseresje nog steeds.
Ze was zo blij hem te zien, dat ze nog liever lachte dan vroeger.
"Nu zullen we spoedig trouwen," zei de tinnen soldaat. "Ik heb heel
wat beleefd door de toverspreuk van het duiveltje. Maar dat is
voorbij."
Het danseresje antwoordde niet. Ze danste in het rond van vreugde.

Plotseling kwam het jongetje met zijn zusje de speelkamer binnen. Ze
zagen het tinnen soldaatje met het ene been op de tafel staan.
"Hij is weer terug!" riep het jongetje blij. "Hoe kan dat?"
Hij nam de tinnen soldaat op en bekeek hem langs alle kanten.
Zijn zusje duwde tegen het doosje met het duiveltje.
Tjoep! Het dekseltje vloog open en het lelijke duiveltje sprong te
voorschijn. Hij tikte met zijn lange armen tegen het oor van het
jongetje.
Het jongetje schrok en liet de tinnen soldaat vallen, precies in de
kachel. Het soldaatje begon dadelijk te smelten, maar toch bleef het
zolang mogelijk rechtop staan.

Gelukkig woonde er in de speelkamer ook een goede fee en die had het
niet begrepen op de toverspreuken van het duiveltje. Ze zwaaide met haar
toverstaf en fluisterde: "Het tinnen soldaatje en het danseresje zullen
ergens anders weer gaan leven en ze zullen gelukkig worden."
Net op dat ogenblik kwam de dienstbode binnen, om het jongetje te
vertellen waar ze het tinnen soldaatje had gevonden. De wind kwam de
speelkamer binnen en tilde het danseresje op. Ze kwam terecht in de
kachel naast het tinnen soldaatje. De goede fee lachte blij.
Buiten liepen een soldaat en een meisje voorbij het raam. Eigenlijk liep
het meisje niet. Ze danste. Ze keek blij naar de soldaat die nu twee
benen had. Samen liepen ze verder. En die twee leefden nog lang en
gelukkig.
