# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_mooiste_roos_van_de_wereld
# note: copyright of translation tbc

## De mooiste roos van de wereld 

Er was eens een machtige koningin die in haar tuin de mooiste bloemen
van alle jaargetijden en van alle landen van de wereld had, maar ze
hield het meest van de rozen en daarom had ze daar de meest
verschillende soorten van, van de wilde klimrozen met groene blaadjes
die naar appeltjes roken tot de mooiste rozen uit de Provence, en die
groeiden tegen de muren van het kasteel op, slingerden zich rond de
pilaren en langs de vensterbanken, door de gangen langs de plafonds in
de zalen; en de rozen waren verschillend van geur, vorm en kleur. Maar
binnen heerste verdriet en droefheid.

De koningin lag op haar ziekbed en de artsen zeiden dat ze moest
sterven. "Maar er is een oplossing voor haar!" zei de wijste onder
hen. "Breng haar de mooiste roos van de wereld, de roos die de
uitdrukking van de hoogste en zuiverste liefde is; als ze die onder ogen
krijgt, voordat ze breken, dan sterft ze niet." Jong en oud kwamen
overal vandaan rozen brengen, de mooiste die er in tuinen bloeiden, maar
die rozen waren het niet; uit de tuin van de liefde moest de bloem
komen. Maar welke roos was nu de uitdrukking van de hoogste, de
zuiverste liefde? De dichters zongen over de mooiste roos van de wereld,
ieder had het over een andere.

De boodschap ging door het hele land, naar ieder hart dat sloeg van
liefde; boodschappen gingen naar mensen van alle standen en alle
leeftijden. "Niemand heeft het nog over de bloem gehad," zei het lied.
"Niemand heeft nog de plaats aangewezen waar die bloem in al haar
heerlijkheid is ontsprongen. Het zijn niet de rozen op de kist van Romeo
en Julia of van het graf van Valborg, hoewel die rozen altijd in sagen
en verhalen hun geur zullen verspreiden. Het zijn ook niet de rozen uit
de bloedige lansen van Winkelried, uit het bloed dat stroomt uit de
gewijde borst van de held die stierf voor zijn vaderland, hoewel geen
dood mooier kan zijn, geen roos roder dan het bloed dat daar vloeide.
Het is ook niet de wonderbaarlijke bloem die een man ertoe brengt om
maanden- en jarenlang, in lange, slapeloze nachten, in zijn eenzame
kamer zijn jonge leven op te geven, de magische roos van de
wetenschap!"

"Ik weet wel waar ze bloeit," zei een gelukkige moeder, die met haar
zuigeling aan het ziekbed van de koningin kwam. "Ik weet waar de
mooiste roos te vinden is. Die bloeit op de blozende wangen van mijn
lieve kind, als het, gesterkt door de slaap, zijn oogjes opent en mij
met zijn hele liefde toelacht!"

"Mooi is die roos, maar er is er één die nog mooier is!" zei het lied.
"Veel mooier!" zei één van de vrouwen. "Ik heb haar gezien, er
bestaat geen verhevener, gewijder roos, maar ze was bleek, als de
bladeren van de theeroos. Op de wangen van de koningin heb ik die
gezien. Ze had haar koningskroon afgezet en ze liep zelf die lange,
droevige nacht met haar zieke kind rond, huilde erom, kuste het en bad
tot God voor haar kind, zoals een moeder in het uur van angst bidt."

"Heilig en wonderbaarlijk in haar macht is de witte roos van het
verdriet, maar ook die is het niet! Nee, de mooiste roos heb ik voor
Gods altaar gezien," zei de vrome, oude bisschop. "Ik zag haar stralen
als het gezicht van een engel. De jonge meisjes gingen naar het
Avondmaal, vernieuwden het verbond van hun doop en er bloeiden rozen en
er verbleekten rozen op die frisse wangen. Een jong meisje stond er. Ze
keek met de volle zuiverheid en liefde van een ziel op naar haar God.
Dat was de uitdrukking van de zuiverste en hoogste liefde!"

"Gezegend is die liefde," zei het lied, "maar niemand van jullie
heeft de mooiste roos van de wereld nog genoemd."

Toen kwam er een kind het vertrek binnen, het zoontje van de koningin.
Hij had tranen in zijn ogen en op zijn wangen. Hij droeg een groot
opengeslagen boek, ingebonden in fluweel en met grote zilveren sloten.
"Moeder!" zei het kleintje. "Moet je horen wat ik heb gelezen!"

Het kind ging bij het bed zitten en las voor uit het boek over degene
die zichzelf aan de dood op het kruis overleverde om de mensen, ook de
ongeboren geslachten, te verlossen. "Grotere liefde bestaat er niet!"
En er ging een gloed van rozen over de wangen van de koningin, haar ogen
werden heel groot en helder, want ze zag uit de bladzijden van het boek
de mooiste roos van de wereld opstijgen, het beeld van die roos die
ontsprong aan het bloed van Christus aan het kruishout. "Ik zie haar!"
zei ze. "Nooit zal hij sterven die die roos heeft gezien, de mooiste
van de wereld."
