# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_tondeldoos
# note: copyright of translation tbc

## De tondeldoos 

Er kwam een soldaat over de straatweg aanmarcheren: Een, twee! Een,
twee! Hij had zijn ransel op zijn rug en een sabel aan zijn zij, want
hij was in de oorlog geweest en nu was hij op weg naar huis. Toen kwam
hij op de straatweg een oude heks tegen. Ze was afschuwelijk lelijk;
haar onderlip hing helemaal op haar borst. Ze zei: "Goeienavond,
soldaat! Wat heb je een mooie sabel en een grote ransel. Jij bent een
echte soldaat. Jij krijgt zoveel geld van me als je maar wilt!"

"Nou graag, oude heks!" zei de soldaat.

"Zie je die grote boom?" vroeg de heks en wees op een boom naast de
weg. "Die is helemaal hol van binnen. Daar moet je inklimmen, dan zie
je een gat waar je je doorheen kunt laten glijden tot je helemaal onder
in de boom uitkomt. Ik zal een touw om je middel binden om je weer op te
hijsen, als je me roept."

"Wat moet ik dan onder in die boom doen?" vroeg de soldaat.

"Geld halen!" zei de heks. "Moet je horen: als je onder in de boom
bent, kom je in een lange gang. Het is er heel licht, want er branden
wel honderd lampen. Dan zie je drie deuren. Die kun je opendoen; de
sleutel zit erin. Als je de eerste kamer binnengaat, zie je op de grond
een grote kist staan. Daar zit een hond bovenop, met ogen zo groot als
theekopjes, maar daar moet je je niks van aantrekken! Ik geef je mijn
blauwgeruite schort, die kun je op de grond uitspreiden. Ga vlug op de
hond af en zet hem op mijn schort, doe de kist open en pak zoveel
geldstukken als je wilt: het is allemaal kopergeld. Als je liever zilver
wilt, ga dan naar de volgende kamer: daar zit een hond met ogen zo groot
als molenstenen, maar daar moet je je niks van aantrekken, je zet hem op
mijn schort en je pakt maar! Wil je daarentegen goud, dat kan ook, en
dan nog wel zoveel als je kunt dragen als je de derde kamer ingaat. Maar
de hond die daar op de kist met geld zit, die heeft twee ogen die stuk
voor stuk zo groot zijn als de Ronde Toren van Kopenhagen. Dat is pas
een hond, zul je zien, maar daar moet je je vooral niks van aantrekken.
Zet hem maar op mijn schort, dan doet hij je niks, en neem maar zoveel
goud uit de kist als je wilt!"

"Niet gek!" zei de soldaat. "Maar wat moet ik jou geven, oude heks?
Want jij wilt toch ook wel iets hebben, denk ik zo!"

"Nee," zei de heks. "Geen stuiver hoef ik. Je moet alleen maar een
oude tondeldoos voor me meebrengen, die mijn grootmoeder heeft laten
liggen toen ze de laatste keer in de boom was."

"Nou, doe het touw maar om mijn middel!" zei de soldaat.

"Hier is het," zei de heks, "en hier is mijn blauwgeruite schort."

Toen kroop de soldaat in de boom, liet zich door het gat zakken en stond
toen, zoals de heks gezegd had, in de lange gang, waar honderden lampjes
brandden.

Toen deed hij de eerste deur open. Oei! Daar zat de hond met ogen zo
groot als theekopjes hem aan te staren.

"Je bent een brave jongen!" zei de soldaat, zette hem op de schort van
de heks en nam zoveel kopergeld als er in zijn zak kon, deed toen de
kist dicht, zette de hond er weer op en ging de tweede kamer binnen.
Jeetje! Daar zat de hond met ogen zo groot als molenstenen.

"Je moet me niet zo aankijken!" zei de soldaat. "Daar kun je pijn aan
je ogen van krijgen." En toen zette hij de hond op de schort van de
heks, maar toen hij al het zilvergeld in de kist zag, gooide hij alle
koperen munten die hij had, weer weg en vulde zijn zakken en zijn ransel
met louter zilver. Nu ging hij de derde kamer binnen! - O, wat
afschuwelijk! De hond daar had werkelijk ogen zo groot als de Ronde
Toren en die draaiden rond in zijn kop als wielen!

"Goedenavond!" zei de soldaat en tikte aan zijn pet, want zo'n hond
had hij nog nooit gezien. Maar toen hij even naar hem gekeken had, dacht
hij: Nu is het mooi geweest, zette hem op de grond en deed de kist open.
Lieve hemel, wat een hoop goud! Daar kon hij heel Kopenhagen van kopen
en alle suikergoedbeesten van alle snoepwinkeltjes, en alle tinnen
soldaatjes en alle zwepen en hobbelpaarden van de hele wereld. Dat was
me een geld! Toen gooide de soldaat alle zilveren munten weg waar hij
zijn zakken en zijn ransel mee had gevuld, en nam er goud voor in de
plaats. Al zijn zakken, zijn ransel, zelfs zijn pet en zijn laarzen
stopte hij vol, tot hij bijna niet meer kon lopen! Nu had hij geld! De
hond zette hij op de kist, hij sloeg de deur achter zich dicht en riep
toen omhoog: "Hijs me maar op, oude heks!"

"Heb je de tondeldoos?" vroeg de heks.

"Dat is waar ook," zei de soldaat, "dat was ik helemaal vergeten,"
en toen ging hij hem halen. De heks hees hem op en toen stond hij weer
op de weg, met zijn zakken, zijn laarzen, zijn ransel en zijn pet vol
geld.

"Wat wil je eigenlijk met die tondeldoos?" vroeg de soldaat.

"Dat gaat je niks aan!" zei de heks. "Jij hebt nou toch je geld
gekregen. Geef mij dus de tondeldoos maar!"

"Niks daarvan!" zei de soldaat. "Vertel me ogenblikkelijk wat je
ermee wilt, of ik trek mijn sabel en sla je hoofd eraf!"

"Nee," zei de heks.

Toen sloeg de soldaat haar hoofd eraf. Daar lag ze! Maar hij bond al het
geld in haar schort, gooide die als een buidel over zijn rug, stopte de
tondeldoos in zijn zak en liep recht naar de stad.

Het was een mooie stad en in de beste herberg nam hij zijn intrek,
bestelde de allermooiste kamers en eten dat hij lekker vond, want nu was
hij rijk, omdat hij zoveel geld had.

De knecht die zijn laarzen moest poetsen, vond wel dat het gekke oude
laarzen waren voor zo'n rijke heer, maar hij had nog geen nieuwe
gekocht. De volgende dag kocht hij laarzen om trots op te zijn en mooie
kleren. Nu was de soldaat een voornaam man geworden. De mensen vertelden
hem van al de pracht in hun stad en van hun koning, en wat een
beeldschone prinses zijn dochter was.

"Waar kan ik haar te zien krijgen?" vroeg de soldaat.

"Je kunt haar helemaal niet te zien krijgen!" zeiden ze allemaal. "Ze
woont in een groot koperen kasteel, met een boel muren en torens
eromheen. Alleen de koning mag er in en uit, want er is voorspeld dat ze
met een heel gewone soldaat gaat trouwen en dat vindt de koning niet
prettig!"

Dat meisje zou ik wel eens willen zien! dacht de soldaat, maar dat was
natuurlijk onmogelijk.

Hij leefde er goed van, ging naar de schouwburg, maakte rijtoeren in de
koninklijke tuinen en gaf veel geld aan de armen, en dat was mooi van
hem. Hij wist zeker van vroeger hoe erg het was om geen cent te
bezitten! Maar hij was rijk, had mooie kleren en kreeg ook veel vrienden
die allemaal zeiden dat hij een aardige vent was, een echte heer, en dat
vond de soldaat prettig. Maar omdat hij iedere dag geld uitgaf en er
nooit wat binnenkwam, had hij op het laatst nog maar twee stuivers over
en moest uit de mooie kamers waar hij gewoond had, naar een piepklein
kamertje pal onder het dak verhuizen. Hij moest zelf zijn schoenen
poetsen en ze repareren met een stopnaald, en geen van zijn vrienden
kwam bij hem op bezoek, want dan moesten ze zoveel trappen klimmen.

Het was een donkere avond en hij kon niet eens een kaars kopen, maar
toen herinnerde hij zich dat er een stompje kaars lag in de tondeldoos
die hij had meegenomen uit de holle boom waar de heks hem in had
geholpen. Hij haalde de tondeldoos en het stompje kaars te voorschijn,
maar op het moment dat hij vuur sloeg en de vonken uit de vuursteen
spatten, sprong de deur open en de hond met ogen zo groot als
theekopjes, die hij onder in de boom had gezien, stond voor hem en zei:
"Wat beveelt mijn meester?"

"Wat krijgen we nou?" zei de soldaat. "Dat is nog eens een leuke
tondeldoos, als ik zomaar kan krijgen wat ik wil! Bezorg me wat geld!"
zei hij tegen de hond en hup, weg was hij en hup, daar was hij weer, met
in zijn bek een grote zak vol geldstukken.

Nu wist de soldaat wat dat voor een fijne tondeldoos was! Als hij één
keer vuur sloeg, dan kwam de hond die op de kist met kopergeld zat; als
hij twee keer sloeg kwam de hond van het zilvergeld en sloeg hij drie
keer, dan kwam de hond die goud had. Nu verhuisde de soldaat weer naar
de mooie kamers, droeg weer mooie kleren en meteen kenden al zijn
vrienden hem weer en o, wat hielden ze toch veel van hem!

Toen dacht hij op een keer: Het is toch eigenlijk te gek dat je die
prinses niet te zien kunt krijgen. Ze moet zo mooi zijn, zeggen ze
allemaal! Maar wat heb je daaraan, als ze altijd in dat grote, koperen
slot met de vele torens moet blijven? Zou ik haar nou echt niet te zien
kunnen krijgen? Waar is mijn tondeldoos? En toen sloeg hij vuur en hup,
daar kwam de hond met ogen zo groot als theekopjes.

"Het is wel midden in de nacht," zei de soldaat, "maar ik zou zo
vreselijk graag de prinses eens willen zien, heel even maar!"

De hond was meteen de deur uit en voor de soldaat het wist, stond hij
weer voor zijn neus met de prinses: ze zat te slapen op de rug van de
hond en ze was zo mooi dat iedereen kon zien dat ze een echte prinses
was. De soldaat kon het niet laten: hij moest haar kussen, want hij was
een echte soldaat.

De hond liep toen weer terug met de prinses, maar toen het ochtend werd
en de koning en de koningin thee dronken, zei de prinses dat ze vannacht
zo wonderlijk gedroomd had van een hond en een soldaat. Ze had op de rug
van de hond gereden en de soldaat had haar gekust.

"Wat een aardig verhaal," zei de koningin.

Maar een van de hofdames moest de volgende dag bij het bed van de
prinses waken, om te zien of het werkelijk een droom was, of wat het
anders was.

De soldaat verlangde er zo verschrikkelijk naar die mooie prinses weer
te zien, en dus kwam de hond 's nachts, nam haar mee en liep zo hard
hij kon, maar de oude hofdame deed regenlaarzen aan en liep er even hard
achteraan; en toen ze zag dat ze in een groot huis verdwenen, dacht ze:
Nu weet ik waar het is, en ze maakte met een stuk krijt een groot kruis
op de deur. Toen ging ze naar huis en naar bed en de hond kwam ook weer
terug met de prinses. Maar toen hij zag dat er een kruis stond op de
deur waar de soldaat woonde, nam hij ook een stukje krijt en zette een
kruis op alle deuren in de hele stad en dat was slim gedaan, want zo zou
de hofdame de goede deur niet kunnen vinden, als er op alle deuren een
kruis stond.

's Morgens vroeg kwamen de koning en de koningin, de oude hofdame en
alle officieren om te zien waar de prinses geweest was.

"Hier is het!" zei de koning, toen hij de eerste deur zag met een
kruis erop.

"Nee, het is daar, lieve man!" zei de koningin, die de volgende deur
zag met een kruis erop.

"Maar daar is er nog een, en daar!" zeiden ze allemaal. Overal waar ze
keken, stond er een kruis op de deur. Toen konden ze wel zien dat het
geen zin had om te zoeken.

Maar de koningin was een heel verstandige vrouw die meer kon dan in een
rijtuig rijden. Ze nam haar grote gouden schaar, knipte een grote lap
zijde in stukken, en naaide er een snoezig zakje van. Dat vulde ze met
fijne boekweitgrutjes, bond het de prinses op de rug en toen dat gedaan
was, knipte ze er een klein gaatje in, zodat de grutjes er stuk voor
stuk uit zouden vallen langs de weg die de prinses reed.

's Nachts kwam de hond weer, nam de prinses op zijn rug en liep met
haar naar de soldaat die zoveel van haar hield en die zo graag een prins
had willen zijn om haar tot vrouw te kunnen krijgen.

De hond merkte helemaal niet hoe de grutjes neerstroomden van het slot
tot aan het raam van de soldaat, waar hij met de prinses op zijn rug
tegen de muur opklom. 's Morgens zagen de koning en de koningin wel
waar hun dochter geweest was en dus grepen ze de soldaat en zetten hem
in het cachot.

Daar zat hij dan. Jakkes, wat was het daar donker en vervelend, en toen
zeiden ze tegen hem: "Morgen word je opgehangen." Dat was niet leuk om
te horen, en zijn tondeldoos had hij in de herberg laten liggen. 's
Morgens kon hij door de tralies van het kleine raam zien hoe de mensen
zich de stad uit haastten om te zien hoe hij werd opgehangen. Hij hoorde
de trommels en zag de soldaten marcheren. Alle mensen liepen hard; er
was ook een schoenmakersjongen met een schootsvel voor en op pantoffels.
Hij kwam zo hard aangalopperen dat zijn ene pantoffel uitvloog, vlak
tegen de muur waar de soldaat door de tralies zat te kijken.

"Hé, schoenmakersjongen! Je hoeft niet zo n haast te hebben," zei de
soldaat tegen hem. "Er gebeurt toch niets voordat ik er ben! Wil je
niet even voor me naar de herberg gaan waar ik gewoond heb, om mijn
tondeldoos te halen? Dan krijg je vier stuivers! Maar je moet er de
sokken inzetten!" De schoenmakersjongen wilde best vier stuivers
verdienen en rende weg om de tondeldoos te halen. Hij gaf hem aan de
soldaat, en - ja, luister nu maar wat er gebeurde!

Buiten de stad was een grote galg opgesteld. De soldaten stonden
eromheen, en nog honderdduizenden mensen. De koning en de koningin zaten
op een prachtige troon, precies tegenover de rechters en de hele raad.

De soldaat stond al boven aan de ladder. Maar toen ze de strop om zijn
hals wilden leggen zei hij dat een zondaar toch altijd, voordat hij zijn
straf onderging, een onschuldige laatste wens mocht doen. Hij wilde zo
graag een pijp roken; het zou de laatste pijp zijn die hij in deze
wereld zou krijgen.

Dat wilde de koning hem niet weigeren en toen nam de soldaat zijn
tondeldoos en sloeg vuur: een, twee, drie! en daar stonden alle honden,
de hond met de ogen zo groot als theekopjes, de hond met de ogen als
molenstenen en de hond met de ogen zo groot als de Ronde Toren van
Kopenhagen.

"Help me, zodat ik niet opgehangen word!" zei de soldaat en toen
vlogen de honden op de rechters en de hele raad af, namen de één bij de
benen en de ander bij de neus, en ze gooiden ze meters hoog de lucht in,
zodat ze helemaal stuk waren toen ze weer neerkwamen.

"Ik wil niet!" zei de koning, maar de grootste hond greep hem en de
koningin beet en gooide ze achter alle anderen aan. Toen werden de
soldaten bang en alle mensen riepen: "Lieve soldaat, jij moet onze
koning zijn en met de mooie prinses trouwen!"

Toen zetten ze de soldaat in het rijtuig van de koning en alle drie de
honden dansten voorop en riepen 'hoera!' en de jongens floten op hun
vingers en de soldaten presenteerden het geweer. De prinses kwam uit het
koperen kasteel en werd koningin, en daar had ze bepaald niets op tegen!
De bruiloft duurde acht dagen en de honden zaten ook aan tafel en zetten
grote ogen op.
