# author: Hans Christian Andersen
# source: tbc
# url: https://www.andersenstories.com/nl//andersen_sprookjes/alles_op_zijn_plaats
# note: copyright of translation tbc

## Alles op zijn plaats! 

Het is meer dan honderd jaar geleden!

Achter het bos bij het grote meer lag een oud kasteel, met rondom diepe
grachten waarin lisdodde, biezen en riet groeiden. Vlak bij de brug
naast de inrijpoort stond een oude wilgenboom, die zich over het riet
heen boog.

Vanuit de holle weg om de hoek klonken horens en hoefgetrappel, en de
kleine ganzenhoedster haastte zich om de ganzen van de brug weg te
krijgen, voor het jachtgezelschap kwam aangalopperen; ze hadden zo'n
vaart dat zij haastig op een van de hoge stenen naast de brug moest
springen om niet overreden te worden. Half kind was zij nog, teer en
slank, maar met een lieve uitdrukking op het gezicht en twee
vriendelijke, heldere ogen. Maar daar keek de edelman niet naar; in
vliegende vaart kwam hij aanrijden, hij draaide de zweep in zijn hand om
en in zijn ruwe vrolijkheid stootte hij haar met de schacht voor de
borst, zodat zij achteroverviel.

"Alles op zijn plaats!" riep hij, "in de modder met jou!" En toen
lachte hij, dat moest een grap verbeelden, en de anderen lachten mee;
het hele gezelschap schreeuwde en joelde en de jachthonden blaften; dat
was echt: "Rijke vogels komen aansuizen!"

God weet hoe rijk hij toen nog was.

Het arme ganzenhoedstertje greep in haar val om zich heen en pakte een
van de neerhangende wilgentakken; daaraan bleef zij hangen boven de
modderpoel en zodra edelen en honden de poort goed en wel binnen waren
werkte zij zich met moeite naar boven. Maar de tak knakte bij de kroon
af en de ganzenhoedster viel met haar volle gewicht in het riet, toen op
hetzelfde ogenblik een krachtige hand van boven haar vastgreep. Het was
een zwervende marskramer die op een afstand had toegekeken en zich nu
haastte om haar te hulp te komen.

"Alles op zijn plaats!" zei hij uit de grap de edelman na en trok haar
op het droge. De afgebroken tak wilde hij weer op zijn plaats brengen,
maar "op zijn plaats" gaat niet altijd! Daarom stak hij de tak in de
weke grond: "Groei als je kunt en snijd hun daar op het kasteel een
flinke fluit!" Hij gunde de edelman en de zijnen een duchtige
spitsroedenmars; toen liep hij op het kasteel toe maar hij ging niet
naar de ridderzaal, daar was hij te gering voor! Hij ging naar de kamer
van de bedienden en zij keken naar zijn koopwaar en kochten van hem.
Maar van de feestmaaltijd klonk gejoel en gebrul, dat moest zingen
verbeelden, zij konden het niet beter. Er klonk gelach en hondengejank,
het was een brassen en zwelgen; wijn en oud bier schuimden in glazen en
kroezen en de jachthonden vraten mee; een van de beesten werd door de
jonkers gekust, nadat zijn snuit eerst met zijn lange oor was
afgedroogd. De marskramer werd met zijn waren boven geroepen, maar
alleen opdat zij met hem de spot konden drijven. De wijn was uit de kan,
de wijsheid uit de man. Zij goten bier in een kous voor hem, opdat hij
mee kon drinken, maar vlug! Dat was toch zo buitengewoon vernuftig en
geestig! Hele kudden vee, boeren en hoeven werden op een kaart gezet en
verloren.

"Alles op zijn plaats!" zei de marskramer toen hij weer goed en wel
buiten Sodom en Gomorra was, zoals hij het noemde. "De open weg, dat is
mijn plaats, daarboven was ik niet op mijn gemak." En de kleine
ganzenhoedster knikte hem toe van achter het hek.

Er verliepen dagen en er verliepen weken en het bleek dat de afgebroken
wilgetak, die de marskramer bij het moeras in de grond had gestoken, nog
altijd fris en groen was, ja, hij schoot zelfs nieuwe loten; de kleine
ganzenhoedster merkte dat hij wortel geschoten moest hebben en zij was
daar echt blij om, het was haar boom, vond ze.

Ja, met die tak ging het vooruit, maar met al het andere op het kasteel
ging het sterk achteruit door gebras en spel: dat zijn twee
draaischijven waarop men niet kan blijven staan.

Er waren nog geen zes jaar verlopen of de edelman moest als bedelaar met
zak en staf zijn kasteel verlaten. Dat werd gekocht door een rijke
marskramer, en dat was dezelfde die indertijd was uitgelachen en die
bier in een kous was aangeboden - want eerlijkheid en voortvarendheid
geven wind in de zeilen, en nu was de marskramer meester op het kasteel.
Maar van dat ogenblik af kwam er geen kaart meer op tafel: "Dat is
slechte lectuur," zei hij. "Toen de duivel voor de eerste maal de
bijbel zag wilde hij er een na-apen, een boek dat er precies op leek, en
toen vond hij het kaartspel uit!"

De nieuwe eigenaar nam een vrouw en wie was zij, het was de kleine
ganzenhoedster die altijd braaf, vroom en goed was geweest. In haar
nieuwe kleren zag zij er zo voornaam en knap uit alsof zij een geboren
jonkvrouw was. Hoe kwam dat zo? Ja, dat is in onze drukke tijd een veel
te lange geschiedenis, maar het gebeurde, en het belangrijkste komt nog.

Het was heerlijk en goed op het oude kasteel, moeder regeerde binnen en
vader buiten; het was alsof er een zegen over lag en waar welstand is,
daar vestigt zich de welstand. Het oude kasteel werd schoongemaakt en
geverfd, de grachten gereinigd en vruchtbomen geplant; het zag er
vriendelijk en goed uit en de vloeren van de kamers waren blank als een
springplank. In de grote zaal zat op winteravonden mevrouw met haar
dienstmeisjes en spon wol en linnen; iedere zondagavond werd er hardop
uit de bijbel gelezen, door de aanklager zelf - want hij werd aanklager,
de marskramer, maar dat gebeurde eerst toen hij heel oud was. De
kinderen groeiden op - er kwamen kinderen - en allen kregen een goede
opvoeding, maar zij waren natuurlijk niet allen even knap, zoals dat in
iedere familie wel voorkomt.

Maar de wilgentak buiten was een statige boom geworden die vrij stond en
ongesnoeid. "Het is onze stamboom!" zeiden de oudjes. "Die boom moet
in ere worden gehouden!" zeiden zij tot de kinderen, ook tot diegenen
die niet zo knap waren.

Nu waren er honderd jaar verlopen.

Het was in onze tijd; het meer was tot moeras geworden en het oude
kasteel als weggevaagd; er lag een langwerpige poel water met wat stenen
langs de kant, dat was de rest van de diepe gracht. Er stond nog een
statige oude boom die zijn takken liet hangen, dat was de stamboom; hij
stond daar om te laten zien hoe mooi een wilg kan zijn wanneer hij
gelegenheid krijgt voor zich zelf te zorgen. Er liep wel een scheur door
de stam van de wortel tot de kroon, de storm had hem wel wat gedraaid,
maar hij hield stand en uit alle scheuren en spleten, waar weer en wind
aarde in hadden gelegd, groeiden er gras en bloemen! Vooral bovenaan,
waar de grote takken uit elkaar gingen, was er als het ware een hangende
tuin met aardbeien en muur, ja zelfs een heel kleine lijsterbes had er
wortel geschoten en stond slank en teer midden op de oude wilgenboom,
die zich in het donkere water spiegelde wanneer de wind het kroos in een
hoek van de poel had gedreven. Een akkerpaadje voerde er vlak langs.

Hoog op de heuvel bij het bos, met een verrukkelijk uitzicht, lag het
nieuwe kasteel, groot en statig met glazen ruiten zo helder dat je zou
denken dat er helemaal geen waren. De grote trap voor de deur zag eruit
of er een prieel over hing van rozen en planten met grote bladeren. Het
grasveld was zo helder groen alsof elk grassprietje 's morgens en 's
avonds werd nagezien. Binnen in de zaal hingen er kostbare schilderijen
en er stonden stoelen en sofa's met zijde en fluweel bekleed, die bijna
op hun eigen benen konden lopen, tafels met gladde marmeren platen en
boeken in saffraan gebonden en verguld op snede: dat waren rijke mensen
die hier woonden, het waren voorname mensen, het was de baron en zijn
gezin.

Het een was in overeenstemming met het ander. "Alles op zijn plaats!"
zeiden zij ook, en daarom waren alle schilderijen, die eenmaal sieraad
en eer waren geweest van het oude kasteel, nu opgehangen in de gang die
naar de bediendekamer leidde; echte rommel was het, vooral twee oude
portretten, het een 'n man voorstellend in een rozerode jas en met een
pruik op, het ander een dame met gepoederd opgestoken haar en een rode
roos in de hand, maar beiden omkranst door wilgentakken. Er waren een
heleboel ronde gaatjes in de twee schilderijen, doordat de kleine
baronnetjes altijd hun bogen afschoten op de twee oude mensen. Het waren
de aanklager en zijn vrouw, de twee van wie het hele geslacht afstamde.

"Maar zij zijn niet echt familie van ons!" zei een van de kleine
baronnetjes. "Hij was een marskramer en zij een straatmeid. Zij waren
niet zoals papa en mama!"

De schilderijen waren prullen, "alles op zijn plaats!" zei men, en zo
kwamen overgrootvader en overgrootmoeder op de gang naar de
bediendekamer.

De zoon van de dominee was leraar op het kasteel; hij wandelde op zekere
dag met de kleine baronnetjes en hun oudste zuster, die pas aangenomen
was, over het pad naar beneden, naar de oude wilgenboom. Op de wandeling
plukte zij een boeket veldbloemen: "alles op zijn plaats!" - het werd
een prachtstuk. Intussen luisterde zij heel goed naar wat er werd
verteld en met genoegen hoorde zij de zoon van de dominee vertellen van
de krachten van de natuur en van grote mannen en vrouwen in de
geschiedenis; zij had een gezonde aard, een edele ziel, een voorname
geest en een hart dat hield van alles wat God geschapen had.

Beneden bij de oude wilgenboom hielden zij stil; de jongste baron wilde
zo graag een fluitje gesneden hebben, dat had hij vroeger van andere
wilgenbomen ook gekregen, en de zoon van de dominee brak een tak af.

"O, doe dat niet!" zei de jonge barones; maar het was al gebeurd.
"Dat is toch onze oude beroemde boom. Ik houd zoveel van hem. Ja, men
lacht mij thuis erom uit, maar dat kan mij niets schelen. Er is een hele
geschiedenis aan die boom verbonden..."

En toen vertelde zij alles wat wij van die boom gehoord hebben, van het
oude kasteel, van het ganzenhoedstertje en de marskramer, die elkaar
daar ontmoetten en stamouders werden van het voorname geslacht en van de
jonge barones.

"Zij wilden zich niet in de adelstand laten verheffen," zei ze, "die
brave oudjes hadden tot lijfspreuk: "Alles op zijn plaats!" en zij
vonden dat zij niet op hun plaats waren wanneer zij zich voor geld
lieten verheffen. Hun zoon, mijn grootvader, werd baron. Hij moet erg
geleerd geweest zijn en zeer gezien en bemind door prinsen en prinsessen
en aan al hun feesten hebben deelgenomen. Van hem houden zij thuis het
meest, maar ik weet 't zelf niet, er is toch aan dit oude paar iets dat
mij aantrekt! Het moet zo gezellig, zo patriarchaal geweest zijn op het
oude kasteel waar de huisvrouw met al haar dienstmeisjes zat te spinnen
en de oude heer hardop uit de bijbel voorlas."

"Het zijn prachtmensen geweest, verstandige lieden," zei de
domineeszoon. En zo kwamen zij te praten over adel en burgerij, en het
was bijna alsof de domineeszoon niet tot de burgerstand behoorde, zo
praatte hij over de adel.

"Het is een geluk tot een geslacht te behoren dat zich onderscheiden
heeft! Het is net alsof je bloed je aanspoort om in alles wat degelijk
is vóór te gaan. Het is heerlijk een naam te bezitten die een
toegangskaan is tot de eerste families. Adel betekent edel, het is een
gouden munt die gestempeld is met wat zij zelf waard is. Het is nu
eenmaal in de geest van de tijd - en heel wat dichters stemmen ermee
in - dat alles wat adellijk is ook slecht en dom moet zijn, maar bij de
armen, hoe lager men daalt, niets dan glans. Maar dat vind ik niet, dat
is helemaal verkeerd, volkomen dwaas. Bij de hogere standen kan men
zeker vele aangrijpende, schone dingen opmerken; mijn moeder vertelde
mij er een en ik zou er meer kunnen vertellen. Zij was op bezoek bij een
voorname familie in de stad, mijn grootmoeder was geloof ik de min van
mevrouw geweest. Mijn moeder stond in de kamer met de oude edelman; daar
zag hij dat er beneden op de binnenplaats een oude vrouw aankwam op
krukken; iedere zondag kwam zij en kreeg dan een paar stuivers. "Daar
is de arme stumper," zei meneer, "zij kan zo moeilijk lopen!" En vóór
mijn moeder het begreep was hij de deur uit en de trappen af, hij de
zeventigjarige oude excellentie was zelf naar beneden, naar die oude
vrouw gegaan om haar die moeilijke weg naar boven te besparen, om een
stuiver te halen als aalmoes. Dit is nu maar een klein trekje, maar als
"penningske der weduwe" klinkt het uit de bodem van het hart op, uit
de menselijke natuur; daarop moet de dichter wijzen, juist in onze tijd
moet hij daarvan zingen, dat doet goed, dat werkt' verzachtend en
verzoenend. Maar wanneer een individu, omdat hij een stamboom heeft, als
een Arabisch paard op zijn achterste benen gaat staan en op straat
hinnikt en thuis zegt: "Hier is straatvolk binnen geweest," wanneer er
een burger door zijn kamer heeft gelopen, dan is de adel verrot, tot een
masker geworden, en men maakt grapjes over de man en hij zal een
voorwerp van spot zijn." Zo sprak de domineeszoon, het duurde wat lang,
maar de fluit was gesneden.

Er was een groot avondfeest op het kasteel, er waren veel gasten uit de
omtrek en de hoofdstad. Dames, smaakvol en niet smaakvol gekleed. De
grote zaal vol mensen. De dominees uit de omtrek stonden vol eerbied in
een hoek bij elkaar, het leek wel een begrafenis, maar het was pret die
nog niet goed aan de gang was.

Een groot concert zou het worden en daarom had de kleine baron zijn
wilgefluitje mee naar binnen genomen, maar hij kon er geen lucht in
krijgen, dat kon papa niet en daarom deugde de fluit niet. Er waren
muziek en zang, van dat soort dat het aardigst is voor diegene die zelf
speelt of zingt; overigens allerliefst.

"U bent ook virtuoos!" zei een edelman die het kind van zijn ouders
was. "U blaas op de fluit, u snijdt er zelf een. Dat is het genie, dat
alles beheerst - zit aan de rechterkant - God beware ons! Ik ga met de
tijd mee, dat moet men wel. U zult ons met dat kleine instrument
allemaal in verrukking brengen!" En toen overhandigde hij hem de kleine
fluit die was gesneden uit de wilgenboom beneden bij de waterpoel, en
luid en hoorbaar verkondigde hij dat de leraar een solo op die fluit ten
gehore wilde brengen.

Ze wilden hem voor de gek houden, dat was makkelijk te begrijpen, en de
leraar wilde niet blazen, ofschoon hij het best kon, maar zij drongen
aan, zij presten hem en toen nam hij de fluit en zette haar aan de mond.

Dat was een wonderlijke fluit! Daar klonk een toon, zo doordringend als
van een locomotief, ja, heel wat sterker; die klonk door het hele
kasteel, door tuin en bos, mijlenver door het land, en met dat geluid
kwam er een stormwind die loeide: "Alles op zijn plaats!"

En toen vloog papa, als door de wind gedragen, het kasteel uit en
regelrecht het huis van de stalknecht binnen, en de stalknecht vloog
op - niet de salon in, daar kon hij niet komen, nee, de bediendekamer
binnen, te midden van de voorname lakeien, die zijden kousen droegen, en
die trotse heerschappen kregen er bijna jicht van, dat zo'n gering
personage zich tussen hen aan tafel durft te zetten.

Maar in de salon vloog de jonge baronesse naar het hoofd van de tafel
waar zij waardig was om te zitten, maar de domineeszoon kreeg een plaats
naast haar en daar zaten zij beiden, alsof zij bruid en bruidegom waren.
Een oude graaf uit een van de oudste families van het land bleef
onwrikbaar op zijn ereplaats: de fluit was rechtvaardig, en dat behoort
men te zijn. De geestige edelman die schuld had aan dit fluitspel, hij
die het kind van zijn ouders was, vloog hals over kop tussen de kippen,
maar niet alleen.

Wel een mijl ver het land in klonk de fluit en men hoorde opzienbarende
dingen. Een rijke koopmansfamilie die met een vierspan reed, werd het
rijtuig uitgeblazen en kon niet eens een plaats achterop krijgen; twee
rijke boeren die in onze tijd boven hun eigen korenveld uit waren
gegroeid, werden in de modderige greppel geblazen: dat was een
gevaarlijke fluit. Gelukkig sprong zij bij de eerste toon uit elkaar en
dat was maar goed ook, zo kwam zij weer in de zak terecht: "Alles op
zijn plaats!"

De volgende dag werd er over die gebeurtenis niet meer gesproken, daarom
zegt men dan ook: "Berg je pijp op!" Alles was dan ook weer op orde,
alleen de twee oude schilderijen - van de marskramer en de
ganzenhoedster - hingen in de salon, daar waren zij op de muur geblazen,
en toen een kunstkenner zei dat ze door een meesterhand waren
geschilderd, bleven zij hangen en werden gerestaureerd; men wist vroeger
immers niet dat ze wat waard waren, hoe zou men dat ook weten. Nu hingen
ze op een ereplaats. "Alles op zijn plaats!" en daar komt het dan ook!
De eeuwigheid is lang, langer dan deze geschiedenis!
