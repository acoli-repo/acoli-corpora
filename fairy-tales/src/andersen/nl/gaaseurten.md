# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_madeliefje
# note: copyright of translation tbc

## Het madeliefje 

Nu moet je eens horen!

Buiten op het land, dicht bij de weg, lag een landhuis; je hebt het
zeker zelf wel eens gezien!

Aan de voorkant is een kleine tuin met bloemen en een geschilderd hek;
vlak daarbij aan de greppel, midden in het heerlijkste, groene gras,
groeide een madeliefje; de zon scheen net zo warm en zo mooi op dat
bloempje als op de grote, rijke prachtbloemen in de tuin en daarom
groeide het van uur tot uur. Óp een morgen was het bloempje helemaal
ontloken met zijn helderwitte blaadjes, die als stralen rondom het
gouden zonnetje binnenin staan. Het dacht er niet aan dat niemand het
daar in het gras zag, en dat het maar een arm, geminacht bloempje was;
nee, het was zo tevreden en blij. Het keerde zich naar de zon toe, keek
erin en luisterde naar de leeuwerik, die in de lucht zong. Het
madeliefje was zo gelukkig of het een grote feestdag was; en toch was
het maar een maandag. Alle kinderen waren op school en terwijl zij in
hun bank zaten en iets leerden, zat het bloempje op zijn groene steeltje
en leerde ook: de warme zon en alles in de omtrek vertelden hoe goed God
is; en het vond dat die kleine leeuwerik zo duidelijk en mooi zong, van
wat het in stilte voelde. Het madeliefje zag met een soort eerbied op
naar de gelukkige vogel die kon zingen en vliegen, maar het was helemaal
niet bedroefd dat het dit zelf niet kon. Ik kan toch horen en zien!

dacht het. De zon schijnt op mij en de wind kust mij. O, wat ben ik toch
rijk!

Binnen het hek stonden vele stijve, voorname bloemen; hoe minder zij
geurden hoe trotser zij hun kopje opstaken. De pioenen bliezen zich op
om nog groter te schijnen dan de rozen -- maar het is de grootte niet
die het doet; de tulpen hadden de mooiste kleuren - dat wisten ze wel -
en ze stonden daar zo rank, opdat men het nog beter kon zien. Ze letten
helemaal niet op dat kleine madeliefje daarbuiten, maar het keek des te
meer naar hen en dacht: Wat zijn ze toch rijk en mooi. Ja, daar komt die
mooie vogel zeker op neervliegen!

Goddank, dat ik er zo dichtbij sta, dan kan ik dat moois toch zien!

En terwijl het bloempje dit dacht, kwam "kwierewiet!," de leeuwerik
aanvliegen, maar niet naar de pioenen en de tulpen, nee, naar het arme
madeliefje in het gras, dat van vreugde zo schrok dat het helemaal niet
meer wist wat het daarvan denken moest.

Het vogeltje danste rondom het bloempje en zong: "Nee, wat is het gras
toch zacht!

En kijk eens wat een lief bloempje met goud in 't hartje en zilver op
zijn blaadjes!" En werkelijk zag het gele vlekje in het madeliefje
eruit als goud, en de blaadjes eromheen waren helderwit.

Hoe gelukkig het madeliefje was kan niemand begrijpen. De vogel kuste
het met zijn snavel, zong een lied voor het bloempje en vloog toen weer
de blauwe lucht in. Het duurde zeker wel een heel kwartier, vóór de
bloem tot zichzelf kwam. Half schuchter en toch zielsvergenoegd keek het
naar de bloemen binnen in de tuin; die hadden immers de eer en de
zaligheid aanschouwd die het bloempje ten deel waren

gevallen, die moesten toch begrijpen welk een vreugde dat was. Maar de
tulpen stonden daar nog eens zo stijf en trokken een spits gezicht en
waren vuurrood, want ze hadden zich geërgerd. De pioenen hadden helemaal
dikke koppen, boe!, het was maar goed dat ze niet konden praten, want
anders had het madeliefje een flink standje van ze gekregen. De arme,
kleine bloem kon heel goed merken dat ze niet in hun humeur waren en dat
speet haar heel erg. Op hetzelfde ogenblik kwam er een meisje in de tuin
met een groot mes, scherp en blinkend, ze ging naar de tulpen toe en
sneed de een na de ander af. "Hu!" zuchtte het madeliefje, "dat is
toch verschrikkelijk, nu is 't met ze gedaan!" Toen ging het meisje
met de tulpen weg. Het madeliefje was er blij om, dat het buiten in het
gras stond en maar een klein, arm bloempje was; het voelde zich echt
dankbaar, en toen de zon onderging vouwde het zijn blaadjes toe, sliep
in en droomde de hele nacht van de zon en van de kleine vogel.

De volgende morgen, toen de bloem weer blij al haar witte blaadjes als
kleine armpjes uitstrekte naar de lucht en het licht, herkende zij de
stem van de vogel, maar nu was het een droevig lied dat hij zong. Ja, de
arme leeuwerik had er wel een goede reden voor, hij was gevangen en zat
nu in een kooi dicht bij het open venster. Hij zong van vrij en gelukkig
rond vliegen, hij zong van het jonge, groene koren op het veld en van de
heerlijke reis die hij op zijn vleugels tot hoog in de lucht kon maken.
De arme vogel was in een droeve stemming, hij zat in de kooi gevangen.

Het madeliefje wilde zo graag helpen, maar hoe moest het dat doen; ja,
dat was moeilijk te bedenken. Het vergat helemaal hoe prachtig alles
rondom stond, hoe warm de zon scheen, hoe mooi wit zijn eigen blaadjes
eruitzagen; ach, het kon alleen maar aan de gevangen vogel denken,
waarvoor het helemaal niets kon doen.

Toen kwamen op hetzelfde ogenblik twee kleine jongens uit de tuin; een
van hen had een mes in de hand, net zo groot en zo scherp als het mes
dat het meisje had gehad om de tulpen mee af te snijden. Ze gingen recht
op het madeliefje af, dat helemaal niet kon begrijpen wat ze wilden.

"Hier kunnen we een pracht van een graszode snijden voor de
leeuwerik!" zei de ene jongen, en begon een diepe insnijding te maken
aan vier kanten om het madeliefje heen, zodat het midden op de graszode
kwam te staan.

"Trek die bloem uit!" zei de andere jongen, en het madeliefje beefde
van angst. Want te worden uitgetrokken betekende het leven verliezen, en
het wilde toch zo graag blijven leven nu het met de graszode in de kooi
moest bij de gevangen leeuwerik.

"Nee, laat het zitten!" zei de andere jongen, "het staat zo aardig!"
En zo bleef het zitten en kwam met de graszode in de kooi bij de
leeuwerik.

Maar de arme vogel klaagde luid over zijn verloren vrijheid en sloeg met
de vleugels tegen de ijzeren tralies van de kooi; het madeliefje kon
niet praten, kon geen woord van troost zeggen, hoe graag het ook wilde.
Zo verliep de hele morgen.

"Hier is geen water!" zei de gevangen leeuwerik, "zij zijn allemaal
uit en hebben vergeten mij een druppel te drinken te geven. Mijn keel is
droog en brandend. Van binnen ben ik vuur en ijs, en de lucht is zo
zwaar!

Ach, ik moet sterven, ik moet weg van de warme zonneschijn, van 't
frisse groen, van al de heerlijkheid, die God geschapen heeft!" En toen
boorde hij zijn snaveltje in de koele graszode om wat op te frissen;
daarbij vielen zijn ogen op het madeliefje en de vogel knikte tegen de
bloem, kuste haar met zijn snavel en zei: "Jij moet ook hierbinnen
verdorren, jij arm bloempje!

Jou en dit groen plekje gras heeft men mij gegeven in plaats van die
grote, wijde wereld, die ik daarbuiten had. Elk grassprietje moet voor
mij een groene boom zijn, elk van je witte blaadjes een geurende bloem.
Ach, je vertelt me alleen maar hoeveel ik verloren heb!"

Kon iemand hem maar troosten!

dacht het madeliefje, maar het kon geen blad verroeren; de geur evenwel
die uit zijn fijne blaadjes stroomde, was heel wat sterker dan anders
bij dit bloempje voorkomt; dat merkte de vogel óók, en ofschoon hij
versmachtte van dorst en in zijn kwelling de groene grassprietjes
uittrok, raakte hij toch de bloem niet aan.

Het werd avond, en nog kwam er niemand om het arme vogeltje een druppel
water te brengen. Toen strekte het zijn mooie vleugels uit, schudde ze
krampachtig, zijn zang was een weemoedig piet-piet, zijn kopje boog zich
naar de bloem toe en zijn hartje brak van gebrek en verlangen. Toen kon
de bloem niet, zoals de avond tevoren, zijn blaadjes samenvouwen en
slapen. Zij boog zich ziek en treurig ter aarde.

Eerst de volgende morgen kwamen de jongens, en toen ze zagen dat de
vogel dood was huilden ze, huilden bittere tranen, en groeven een
allerliefst graf dat met bloemblaadjes versierd werd. Het dode vogeltje
werd in een mooi rood doosje gelegd, een koninklijke begrafenis moest
het hebben, dat arme vogeltje. Toen het nog in leven was en zong
vergaten zij hem, lieten hem zitten in zijn kooi en aan alles gebrek
lijden, maar nu kreeg het praal en veel tranen.

Maar de graszode met het madeliefje werd op de weg in het stof geworpen,
niemand dacht aan het bloempje dat toch het meest voor het vogeltje
gevoeld had en het zo graag had willen troosten.
