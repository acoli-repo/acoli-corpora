# author: Hans Christian Andersen
# source: tbc
# url: https://www.andersenstories.com/nl//andersen_sprookjes/een_beeld_van_de_burgwal
# note: copyright of translation tbc

## Een beeld van de burgwal 

Het is najaar. We staan op de burgwal en kijken uit over de zee naar de
vele schepen en naar de Zweedse kust die zich in de avondzon verheft.
Achter ons gaat de wal steil omlaag. Daar staan prachtige bomen, de gele
bladeren vallen van de takken. Daar liggen sombere huizen met houten
palissaden en binnen, waar de schildwacht heen en weer loopt, is het
heel benauwd en heel somber. Maar nog somberder is het achter het hol
met tralies. Daar zitten gevangenen, de ergste misdadigers.

Een straal van de ondergaande zon valt in het kale vertrek. De zon
schijnt op slechte en op goede mensen! De sombere, barse gevangene kijkt
met een lelijke blik naar de koude zonnestraal. Een klein vogeltje
vliegt tegen de tralies op, de vogel zingt voor slechte en voor goede
mensen. Hij zingt een kort: 'wiedewiet!', maar hij blijft zitten,
slaat met zijn vleugels, plukt aan een veertje, zet de andere veren om
zijn nekje op - en de slechte man in de boeien kijkt ernaar. Het lelijke
gezicht krijgt een wat vriendelijker uitdrukking; een gedachte die hij
zichzelf niet helemaal duidelijk maakt, komt op in zijn borst. Die is
verwant aan de zonnestraal door de tralies, verwant aan de geur van de
viooltjes, die buiten zo rijk groeien in de lente. Nu weerklinkt de
muziek van de jagers, lieflijk en sterk. De vogel vliegt weg van de
tralies van de gevangene, de zonnestraal verdwijnt en het is donker in
het kamertje, donker in het hart van de man. Maar de zon heeft er even
binnen geschenen en de vogel heeft er even gezongen.

Ga door, mooie tonen van de jachthoorn! De avond is mild, de zee
spiegelglad en kalm.
