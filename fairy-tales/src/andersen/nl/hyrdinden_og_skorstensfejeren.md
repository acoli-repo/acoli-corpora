# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_herderinnetje_en_de_schoorsteenveger
# note: copyright of translation tbc

## Het herderinnetje en de schoorsteenveger 

Heb je weleens zo'n echte oude houten kast gezien, helemaal zwart van
ouderdom en onder het snijwerk van krullen en loof?

Precies zo een stond er in een huiskamer, het was een erfstuk van
grootmoeder, en van boven tot beneden met snijwerk van rozen en tulpen
versierd; je zag de wonderlijkste krullen en kleine hertekopjes met
grote geweien staken ertussenuit, maar midden op de kast was een
mensenfiguur uitgesneden, werkelijk allergekst om te zien, hij grijnsde,
want lachen kon je het niet noemen, hij had bokkepootjes, kleine
hoorntjes op zijn voorhoofd en een lange baard. De kinderen beneden
noemden hem altijd
geite-bokkepoots-opper-en-onder-generaal-krijgscommandeersergeant; dat
was een moeilijke naam om uit te spreken en er zijn niet veel mensen die
zo'n titel krijgen; maar het was ook niet makkelijk geweest hem in het
hout te laten snijden. Maar nu was hij er dan toch! En altijd keek hij
naar het tafeltje onder de spiegel, want daar stond een allerliefst
herderinnetje van porselein met vergulde schoentjes, een japonnetje,
elegant opgespeld met een rode roos, en zij had ook een herdersstaf en
een hoedje van goud: zij was snoezig! Dicht bij haar stond een kleine
schoorsteenveger, zwart als roet, maar ook van porselein; hij was zo
schoon en zo netjes als wie dan ook; hij moest er alleen uitzien als een
schoorsteenveger; de porseleinwerker had net zo goed een prins van hem
kunnen maken, dat kwam op hetzelfde neer. Daar stond hij nu met zijn
ladder, zo snoezig, en met een gezichtje zo wit en roze als van een jong
meisje, en dat was eigenlijk niet in de haak want hij had best een
beetje zwart mogen zijn. Hij stond vlak bij de herderin; zo waren ze
allebei neergezet, en omdat ze daar nu eenmaal waren neergezet hadden ze
zich verloofd; ze pasten bij elkaar, ze waren beiden jong, ze waren
beiden van hetzelfde porselein gemaakt en beiden even broos.

Dicht bij hen stond nog een pop die driemaal zo groot was, het was een
oude Chinees die kon knikken; hij was ook van porselein en beweerde dat
hij de grootvader van de kleine herderin was, maar dat kon hij niet
bewijzen; hij beweerde ook dat hij wat over haar te zeggen had en daarom
had hij geknikt tegen de
geitebokkepoots-opper-en-onder-generaal-krijgscommandeersergeant, die de
kleine herderin tot vrouw had gevraagd.

"Nu zul je een man krijgen," zei de oude Chinees, "een man van
mahoniehout, voor zover ik zien kan, hij zal je maken tot mevrouw de
geitebokkepoots-opper-en-onder-generaal-krijgscommandeersergeante, hij
heeft zijn hele kast vol met zilver, behalve wat hij hier en daar nog in
geheime laadjes heeft!"

"Ik wil niet in die donkere kast!" zei het herderinnetje, "ik heb
horen zeggen dat hij daar in die kast elf porseleinen vrouwen heeft!"

"Dan kun jij de twaalfde worden!" zei de Chinees, "vannacht als 't
in de oude kast begint te kraken, zullen jullie bruiloft vieren, zowaar
ik een Chinees ben!" En toen knikte hij en viel in slaap.

Maar de kleine herderin huilde bedroefd en keek naar haar beminde
porseleinen schoorsteenveger. "Ik smeek je," zei ze, "ga met mij de
wijde wereld in, want hier kunnen we niet blijven."

"Ik wil alles wat jij wil!" zei de kleine schoorsteenveger. "Laten we
dadelijk gaan, ik denk wel dat ik je met mijn beroep kan onderhouden!"

"Als we maar goed en wel van de tafel af waren!" zei ze. "Ik kan niet
vrolijk zijn vóór we veilig buiten in de wijde wereld zijn!"

En hij troostte haar en wees haar hoe zij haar voetje op de uitgesneden
kanten van de tafel en op het vergulde loofwerk van de poot moest
zetten, ook zijn ladder kwam erbij te pas en zo kwamen zij eindelijk op
de grond. Maar toen ze naar de kast keken was daar alles in rep en roer:
de hertjes staken hun kop naar voren, hun gewei in de lucht, en
verdraaiden hun nek; de
geitebokkepoots-opper-en-onder-generaal-krijgscommandeersergeant sprong
in de lucht en riep naar de oude Chinees: "Ze zijn op de loop! Ze zijn
op de loop!"

Toen schrokken ze toch een beetje en sprongen vlug in een la.

Hier lagen drie, vier spellen kaarten die niet helemaal compleet waren,
en een klein poppentheater dat zo goed en zo kwaad als het ging opgezet
was. Er werd gespeeld en alle vrouwen - ruiten-, harten-, klaveren- en
schoppenvrouw - zaten op de eerste rij en hadden tulpen als waaiers, en
achter hen stonden alle boeren en lieten zien dat ze koppen hadden, van
boven en beneden, zoals speelkaarten gewoonlijk hebben. Het stuk
handelde over twee, die elkaar niet krijgen konden, en het herderinnetje
huilde ervan omdat het net haar eigen geschiedenis was.

"Dat houd ik niet uit!" zei ze. "Ik moet weer uit de la!" Maar toen
ze weer op de grond gekomen waren en naar de tafel omhoogkeken, was de
oude Chinees wakker gewor-den, zijn hele bovenlijf was in beweging!

"Nu komt de oude Chinees!" riep de kleine herderin en toen viel ze
pardoes op haar porseleinen knietjes, zo bedroefd was ze!

"Ik weet wat!" zei de schoorsteenveger. "Willen we in die grote vaas
kruipen die daar in de hoek staat, dan liggen we op rozen en lavendel en
we strooien hem zout in zijn ogen als hij komt."

"Dat helpt niet!" zei zij, "bovendien weet ik dat de oude Chinees en
de vaas verloofd zijn geweest, en wanneer men in een dergelijke
verhouding tot elkaar heeft gestaan, blijft er toch nog altijd enige
genegenheid hangen! Nee, er blijft niets anders over dan de wijde wereld
in te gaan!"

"Heb je werkelijk moed om met mij de wijde wereld in te gaan?" vroeg
de schoorsteenveger. "Heb je bedacht hoe groot die is en dat we nooit
meer hier terug kunnen komen?"

"Dat heb ik!" zei ze.

En toen keek de schoorsteenveger haar strak aan en zei: "Mijn weg gaat
door de schoorsteen! Heb je werkelijk moed om met mij samen door de
kachel en door de pijp te kruipen? Dan komen we in de schoorsteen en
daar weet ik wat mij te doen staat! Wij stijgen zó hoog dat ze ons niet
kunnen bereiken en bovenaan is er een gat naar buiten, naar de wijde
wereld!" En hij leidde haar naar het deurtje van de kachel.

"'t Ziet er zwart uit!" zei ze, maar ze ging toch mee, door de kachel
en door de pijp, waar het pikdonker was.

"Nu zijn wij in de schoorsteen!" zei hij, "en kijk! daarboven straalt
een prachtige ster!"

En het was een echte ster aan de hemel die hun tegemoet straalde, alsof
ze hun de weg wilde wijzen. En ze klauterden en kropen, hoger en hoger,
een ellendige weg was het. Maar hij hielp haar naar boven, hij pakte
haar stevig beet en wees hoe ze haar kleine porseleinen voetjes moest
zetten en waar, en tenslotte bereikten ze de rand van de schoorsteen en
ze gingen daarop zitten, want ze waren werkelijk moe en niet zonder
reden.

De hemel was boven hen met al zijn sterren, en alle daken van de stad
beneden hen; ze konden ver om zich heen zien, ver in de wereld; zó had
het arme, kleine herderinnetje het zich nooit voorgesteld. Zij vlijde
haar hoofdje tegen haar schoorsteenveger aan en huilde zó, dat het goud
van haar gordel sprong.

"Het is te veel!" zei zij, "dat houd ik niet uit! De wereld is te
groot! Ik wilde dat ik weer op 't kleine tafeltje onder de spiegel
stond! Ik word nooit meer vrolijk, vóór ik weer terug ben! Nu ik met jou
ben meegegaan de wijde wereld in, nu kun jij me best weer thuisbrengen,
als je tenminste een beetje van me houdt!"

En de schoorsteenveger praatte rustig met haar, vertelde van de oude
Chinees en van de
geitebokkepoots-opper-en-onder-generaal-krijgscommandeersergeant, maar
zij snikte zo hartroerend en kuste haar kleine schoorsteenveger zo
innig, dat hij niets anders kon doen dan haar haar zin geven, ofschoon
het een dwaasheid was.

En toen kropen ze met grote moeite weer door de schoorsteen naar beneden
en gingen door de pijp en door de kachel: prettig was het niet. En toen
loerden ze achter de kacheldeur in de kamer om te weten te komen hoe het
daar stond. Het was doodstil; ze keken goed, en ach!, daar lag de oude
Chinees midden op de grond, hij was van de tafel gevallen toen hij hen
achterna wilde en lag in drie stukken; zijn rug was één grote scherf en
zijn hoofd was in een hoek gerold. De
geitebokkepoots-opper-en-onder-generaal-krijgscommandeersergeant stond
waar hij altijd had gestaan, en dacht na.

"Het is ellendig!" zei het kleine herderinnetje. "Mijn oude
grootvader in gruizelementen en 't is onze schuld! Dat overleef ik
niet!" en ze wrong haar kleine handjes.

"Hij kan nog wel in elkaar gezet worden!" zei de schoorsteenveger.
"Hij kan heel goed in elkaar gezet worden! Je moet je een beetje kalm
houden! Wanneer ze zijn rug lijmen en hem een flinke kram in zijn nek
zetten wordt hij weer zo goed als nieuw en kan hij ons nog heel wat
onplezierige dingen zeggen!"

"Geloof je?" zei zij. En toen kropen ze opnieuw op de tafel waar ze
vroeger al gestaan hadden.

"Kijk, zover hebben we 't nu gebracht!" zei de schoorsteenveger, "al
die moeite hadden we ons kunnen besparen!"

"Was grootvader nu maar weer aan elkaar gelijmd!" zei de herderin.
"Is dat duur?"

En hij werd weer in elkaar gezet: de familie liet zijn rug lijmen en hij
kreeg een flinke kram in zijn hals, hij was zo goed als nieuw maar
knikken kon hij niet meer. "Je bent wel trots geworden, sinds je kapot
geweest bent!" zei de geitebokkepoots
opper-en-onder-generaal-krijgscommandeersergeant. "Ik geloof niet dat
dit nu iets is om zo bijzonder trots op te zijn! Krijg ik haar of krijg
ik haar niet?"

En de schoorsteenveger en het herderinnetje keken geroerd naar de oude
Chinees; ze waren zo bang dat hij zou knikken, maar hij kon niet en hij
vond het niet prettig aan een vreemde te vertellen dat hij altijd een
kram in zijn nek had. Daarom bleef het porseleinen volkje bij elkaar, en
de scherven van die goede grootvader hielden, en zij beminden elkaar tot
ze braken.
