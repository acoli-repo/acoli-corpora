# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_waanzinnige_koning
# note: copyright of translation tbc

## De waanzinnige koning 

Er was eens een boze, overmoedige koning, die aan niets anders dacht dan
aan het veroveren van alle landen ter wereld en die door zijn naam alle
mensen schrik wilde aanjagen; te vuur en te zwaard schreed hij voort,
zijn soldaten vertrapten het graan op de akker, zij staken de boer zijn
huis in brand, zodat de rode vlammen de bladeren van de bomen likten en
de vruchten gebraden aan de zwarte, verschroeide takken hingen. Menige
arme moeder verschool zich met haar naakt, zuigend kindje achter de
rokende muren en de soldaten zochten haar en wanneer zij haar en het
kleintje vonden, dan nam hun duivelse vreugde een begin. Boze geesten
konden niet erger doen, maar de koning vond dat het juist ging zoals het
moest; dag aan dag groeide zijn macht, zijn naam werd door ieder
gevreesd en het geluk was met hem bij alles wat hij zich voornam. Uit de
veroverde steden voerde hij goud en grote schatten mee; er werden in
zijn residentie rijkdommen opgestapeld, wier weerga nergens gevonden
werd. Nu liet hij prachtige kastelen bouwen, kerken en arcaden en ieder
die deze pracht zag, zei: "Welk een groot vorst!" Zij dachten niet aan
de rampen die hij over andere landen had gebracht, zij hoorden niet de
zuchten en het geweeklaag, die opstegen uit de verbrande steden.

De koning keek naar zijn goud, keek naar zijn prachtige gebouwen en
dacht dan evenals de massa: Welk een groot vorst!

Maar ik moet meer hebben, veel meer!

Geen macht mag gelijk aan de mijne genoemd worden en zeker niet groter
dan de mijne heten!

En hij verklaarde zijn buren de oorlog en overwon hen allen. De
overwonnen koningen liet hij met gouden ketenen aan zijn wagen klinken
wanneer hij door de straten reed; en wanneer hij aan tafel zat, dan
moesten zij liggen aan zijn voeten en aan die van zijn hovelingen en de
stukken brood aannemen, die men hun toewierp.

Nu liet de koning zijn standbeeld oprichten op de pleinen en in de
koninklijke kastelen, ja, hij wilde zelfs dat dit standbeeld in de
kerken zou worden geplaatst voor het altaar des Heren; maar de priesters
zeiden: "Koning, gij zijt groot, maar God is groter, wij wagen het
niet!"

"Best," zei de boze koning, "dan overwin ik God ook!"

En in zijn overmoed en dwaasheid liet hij een kunstig schip bouwen
waarmee hij door de lucht kon varen; het was bont en als de staart van
een pauw en het leek bezet met duizenden ogen, maar ieder oog was de
mond van een geweerloop; de koning zat midden op het schip, hij hoefde
maar op een veer te drukken, dan vlogen er duizenden kogels uit en de
geweren waren opnieuw geladen. Honderden sterke adelaars werden voor het
schip gespannen en zo vloog hij naar de zon. De aarde lag diep beneden
hem, eerst leek zij, met haar bergen en bossen, alleen maar een
omgeploegde akker waar het groen uit de omgewoelde zode te voorschijn
kijkt, daarna leek zij een vlakke landkaart en spoedig was zij helemaal
in nevels en wolken gehuld. Hoger en hoger vlogen de adelaars, toen zond
God een van Zijn talloze engelen en de boze koning liet duizenden kogels
op hem afschieten, maar de kogels vielen als hagelstenen terug van de
stralende vleugels van de engel. Eén bloeddruppel, één bloeddruppel maar
droop van de blanke veren der vleugels en die druppel viel neer op het
schip, waarin de koning zat; die druppel brandde zich vast, die drukte
als duizenden centenaars lood en sleurde het schip in duizelingwekkende
vaart naar beneden. De sterke vleugels van de adelaars knakten, de wind
loeide om het hoofd van de koning en de wolken rondom die waren ontstaan
uit de verbrande steden namen dreigende vormen aan, van geweldig grote
kreeften die hun sterke scharen naar hem uitstrekten, van vuurspuwende
draken of voortrollende rotsblokken. Halfdood lag hij in het schip, dat
ten slotte bleef hangen tussen de dikke takken van de bomen in het bos.

"Ik wil God overwinnen!" zei hij. "Ik heb het gezworen, mijn wil zal
geschieden!" En hij Het gedurende zeven jaar kunstige schepen bouwen om
mee door de lucht te varen, hij liet bliksemstralen smeden van het
hardste staal; want hij wilde de hemelse veste uit elkaar laten
springen. Uit alle landen verzamelde hij grote legers, zij besloegen een
oppervlakte van verscheidene mijlen toen zij daar, man aan man, stonden
opgesteld. Zij bestegen de kunstige schepen, de koning zelf begaf zich
naar het zijne. Toen zond God een zwerm muggen, een kleine zwerm muggen,
die zoemde om de koning heen en stak hem in gezicht en handen. Hij trok
in toorn zijn zwaard maar hij sloeg in de ijle lucht, de muggen kon hij
niet treffen.

Toen gebood hij dat er kostbare tapijten werden gehaald, die moest men
om hem heen wikkelen, geen mug kon met haar angel erdoorheen dringen.

Men deed zoals hij gebood, maar een enkele mug ging op het binnenste
tapijt zitten, kroop in het oor van de koning en stak hem daar: het
brandde als vuur, het gif sloeg op zijn hersens, hij rukte zich los,
trok de tapijten van zijn lijf, scheurde zijn klederen in stukken en
danste naakt voor de ruwe, wilde soldaten, die nu de krankzinnige koning
bespotten die God wilde bestormen maar overwonnen werd door één kleine
mug.
