# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_nieuwe_kleren_van_de_keizer
# note: copyright of translation tbc

## De nieuwe kleren van de keizer 

Vele jaren geleden leefde er een keizer die zo vreselijk veel van mooie,
nieuwe kleren hield dat hij al zijn geld uit gaf om zich mooi te maken.
Hij bekommerde zich niet om zijn soldaten, en het theater of een rijtoer
in het bos vond hij alleen maar leuk om zijn nieuwe kleren te laten
zien. Voor ieder uur van de dag had hij een ander gewaad, en zoals je
over een koning zegt dat hij in de ministerraad is, zo zeiden ze hier
altijd: "De keizer is in zijn kleedkamer!"

In de grote stad waar hij woonde was het leven heel genoeglijk. Iedere
dag waren er vreemdelingen en op een dag kwamen er twee bedriegers, die
zich voor wevers uitgaven en zeiden dat ze de mooiste stoffen konden
weven die je je maar denken kon. Niet alleen de kleuren en het patroon
waren ongelooflijk mooi, maar ook hadden de kleren die ervan gemaakt
waren, de wonderbaarlijke eigenschap dat ze onzichtbaar waren voor
iedereen die niet voor zijn ambt deugde of die onvergeeflijk dom was.
Wat een fijne kleren, dacht de keizer. Als ik die aan heb, kan ik
erachter komen wie er in mijn rijk niet deugt voor zijn ambt en dan kan
ik de knappen van de dommen onderscheiden. Die stof moet ik meteen laten
weven! En hij gaf de bedriegers een flink handgeld, zodat ze met hun
werk konden beginnen. Ze zetten ook twee weefgetouwen op en deden alsof
ze werkten, maar er zat helemaal niets op het weefgetouw. Brutaalweg
vroegen ze om de fijnste zijde en het prachtigste goud; dat stopten ze
in hun eigen zak en ze werkten aan de lege weefgetouwen, en dat nog wel
tot diep in de nacht.

"Nu zou ik eigenlijk toch wel eens willen weten hoever ze zijn met de
stof," dacht de keizer, maar het werd hem wel een beetje vreemd te
moede als hij eraan dacht dat wie dom was of niet voor zijn ambt deugde,
de stof helemaal niet kon zien. Hij wist natuurlijk wel dat hij voor
zichzelf niets te vrezen had, maar bij wilde toch liever eerst iemand
anders sturen om te zien hoe het ermee stond. Alle mensen in de hele
stad wisten welke wonderbaarlijke kracht de stof had en iedereen was
erop gebrand om te zien hoe slecht of dom zijn buurman was.

"Ik stuur mijn oude, eerlijke minister naar de wevers!" dacht de
keizer. ï¿½Die kan het best zien hoe de stof wordt, want hij heeft
verstand en niemand doet zijn werk beter dan hij!"

Toen trad de brave, oude minister de zaal binnen waar de twee bedriegers
aan de lege weefgetouwen zaten te werken. ï¿½De hemel beware me!" dacht
de oude minister en hij sperde zijn ogen wijd open. ï¿½Ik zie niets!"
Maar dat zei hij niet.

De beide bedriegers verzochten hem dichterbij te komen en vroegen hem of
het geen mooi patroon was en of het geen prachtige kleuren waren. Toen
wezen ze naar het lege weefgetouw en de arme, oude minister sperde zijn
ogen steeds verder open, maar hij zag niets, want er was niets. "Lieve
hemel!" dacht hij. "Zou ik dom zijn? Dat had ik nooit gedacht en dat
mag geen mens weten! Zou ik niet deugen voor mijn ambt? Ik kan ze toch
niet vertellen dat ik de stof niet kan zien!"

"Nou, u zegt zo weinig!" zei de ï¿½ï¿½n, die aan het weven was.

"O, maar het is prachtig! Gewoonweg schitterend!" zei de oude minister
en hij keek door zijn bril. "Dat patroon en die kleuren! Ja, ik zal aan
de keizer zeggen dat het mij bijzonder goed bevalt!"

"O, dat doet ons plezier," zeiden de twee wevers en nu noemden ze de
kleuren en ze beschreven het bijzondere patroon. De oude minister lette
goed op, zodat hij dat kon navertellen als hij bij de keizer kwam, en
dat deed hij.

Nu verlangden de bedriegers meer geld, meer zijde en goud; dat hadden ze
nodig voor het weven. Ze staken alles in hun eigen zak, er kwam geen
draad aan het weefgetouw, maar ze gingen nog steeds door met weven aan
het lege weefgetouw.

De keizer stuurde weldra weer een brave raadsheer om te zien hoe het met
het weven ging en of de stof gauw klaar was. Het verging hem net als de
minister, hij keek en keek, maar omdat er niets anders was dan lege
weefgetouwen, zag hij niets.

"En, is het geen prachtig stuk stof?" vroegen de bedriegers en ze
vertelden over het prachtige patroon dat er helemaal niet was. "Dom ben
ik niet," dacht de man. "Zou ik dan niet deugen voor mijn goede ambt?
Dat is toch te gek! Maar dat moet je niet laten merken!" En toen prees
hij de stof die hij niet zag en verzekerde hen hoe goed de mooie kleuren
en het prachtige patroon hem bevielen. "Het is gewoonweg schitterend!"
zei hij tegen de keizer. Alle mensen in de stad spraken over de
prachtige stof.

Toen wilde de keizer zelf ook gaan kijken terwijl de stof nog op het
weefgetouw zat. Met een hele schare uitgelezen mannen, waaronder de twee
oude, brave raadslieden die er al eerder waren geweest, ging hij naar de
listige bedriegers, die nu uit alle macht weefden, maar dat had geen
draad om het lijf.

"En, is het niet magnifiek?" vroegen de twee brave raadslieden. "Moet
Uwe Majesteit eens zien, wat een patroon, wat een kleuren!" En toen
wezen ze op het lege weefgetouw, want ze dachten dat de anderen de stof
vast wel konden zien.

"Wat krijgen we nou?" dacht de keizer. "Ik zie niets! Maar dat is
verschrikkelijk! Ben ik dom? Deug ik niet voor het keizerschap? Dit is
het vreselijkste dat me kon overkomen!" - "O, het is heel mooi!" zei
de keizer. "Het heeft mijn allerhoogste instemming!" En hij knikte
tevreden en bekeek het lege weefgetouw, hij wilde niet zeggen dat hij
niets kon zien. Het hele gevolg dat hij bij zich had, keek en keek, maar
zag al niets meer dan alle anderen. Toch zeiden ze net als de keizer:
"O, het is heel mooi!" en ze raadden hem aan van deze nieuwe prachtige
stof kleren te laten maken voor de grote optocht die binnenkort zou
komen. "Het is magnifiek, schitterend, excellent!" klonk het van mond
tot mond en allemaal waren ze er zielstevreden over. De keizer gaf ieder
van de bedriegers een ridderorde voor in hun knoopsgat en de titel van
weefjonker.

De hele nacht vï¿½ï¿½r de ochtend waarop de optocht zou plaatsvinden,
bleven de bedriegers op en ze hadden wel zestien kaarsen aan. De mensen
konden zien dat ze het druk hadden om de nieuwe kleren van de keizer af
te krijgen. Ze deden alsof ze de stof van het weefgetouw haalden, ze
knipten met grote scharen in de lucht, ze naaiden met naalden zonder
draad en zeiden ten slotte: "Kijk, nu zijn de kleren klaar!"

De keizer kwam zelf naar ze toe met zijn voornaamste hovelingen, en de
twee bedriegers hielden een arm omhoog alsof ze iets vasthielden en
zeiden: "Kijk, hier is de broek. Hier is de jas. Hier de mantel!" en
zo verder. "Het is licht als spinrag! Je zou denken dat je niets
aanhad, maar dat is juist het bijzondere ervan!"

"Ja!" zeiden alle hovelingen. Maar ze zagen niets, want er was niets.

"Zou het Uwe Keizerlijke Majesteit aller genadigst behagen uw kleren
uit te doen?" vroegen de bedriegers. "Dan zullen we u de nieuwe
aantrekken, hier voor deze grote spiegel!"

De keizer deed al zijn kleren uit en de bedriegers deden alsof ze hem
steeds een van de nieuwe kledingstukken gaven die ze gemaakt zouden
hebben, en de keizer stond voor de spiegel te draaien.

"Lieve hemel, wat staat dat mooi! Wat zit dat goed!" zeiden ze
allemaal. "Wat een patroon! Wat een kleuren! Dat is een kostbaar
kostuum!"

"Buiten staan ze te wachten met het baldakijn dat in de optocht boven
Uwe Majesteits hoofd gehouden wordt!" zei de opperceremoniemeester.
"Ik ben ook klaar!" zei de keizer. "Zit het niet goed?" En toen
draaide hij nog een keer voor de spiegel alsof hij zijn pracht nog eens
goed bekeek.

De kamerheren die de sleep moesten dragen, tastten met hun handen over
de vloer, alsof ze de sleep opnamen: ze liepen iets in de hoogte te
houden, ze durfden niet te laten merken dat ze niets konden zien.

En zo liep de keizer in de optocht onder het prachtige baldakijn en alle
mensen op straat en voor de ramen zeiden: "Ach heer, wat zijn de nieuwe
kleren van de keizer weergaloos, wat een prachtige sleep heeft hij aan
zijn mantel! Het zit als gegoten!" Niemand wilde laten merken dat hij
niets zag, want dan deugde hij immers niet voor zijn ambt of was hij
heel dom. Nog nooit hadden de kleren van de keizer zo'n succes gehad.

"Maar hij heeft niets aan!" zei een klein kind.

"Ach heer, de waarheid moet je uit een kindermond horen," zei de vader
en de ï¿½ï¿½n fluisterde tegen de ander wat het kind zei.

"Hij heeft niets aan," zegt een klein kind, "hij heeft niets aan!"

"Maar hij heeft helemaal niets aan," riep tenslotte het hele volk. En
de keizer kromp ineen, want hij vond dat ze gelijk hadden, maar hij
dacht: "Ik moet het maar tot het eind volhouden."
En de kamerheren liepen de sleep te dragen die er helemaal niet was.
