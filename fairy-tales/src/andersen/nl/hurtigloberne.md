# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_hardloper
# note: copyright of translation tbc

## De hardloper 

Er was een prijs uitgeloofd, ja, er waren er twee uitgeloofd, een grote
en een kleine, voor de grootste snelheid die iemand kon bereiken, niet
in een wedloop maar zo het hele jaar door.

"Ik kreeg de eerste prijs!" zei de haas; "rechtvaardigheid moet er
zijn wanneer iemands eigen familie en goede vrienden in de jury zitten;
maar dat de slak de tweede prijs kreeg voel ik bijna als een
persoonlijke belediging!"

"Nee," verzekerde de paal van het hek die getuige was geweest van de
prijsuitdeling, "vlijt en goede wil moeten ook in aanmerking worden
genomen, dat zeiden verscheidene achtbare personages en dat heb ik ook
begrepen. De slak heeft weliswaar een half jaar nodig gehad om over de
drempel te komen, maar hij heeft bij dat haastwerk - en haastwerk was
het voor hem - zijn dijbeen gebroken. Hij heeft alleen maar voor zijn
wedloop geleefd en hij had bovendien zijn huis te dragen! Dat is alles
zeer achtenswaardig, en toch kreeg hij maar een tweede prijs!"

"Ik had toch ook in aanmerking kunnen komen," zei de zwaluw; "sneller
dan ik, in vlucht en zwenking, heeft zich niemand betoond en waar ik al
niet geweest ben!"

"Ja, dat is je ongeluk," zei de paal van het hek; "je zwerft te veel
rond! Je moet altijd weg, het land uit, wanneer het hier begint te
vriezen: je hebt geen vaderlandsliefde! Jij kunt niet in aanmerking
komen!"

"Maar als ik nu eens de hele winter in het moeras overbleef?" zei de
zwaluw, "gedurende die tijd winterslaap hield, zou ik dan in aanmerking
komen?"

"Verschaf ons een getuigschrift van het moerasvrouwtje dat je de helft
van de tijd in het vaderland geslapen hebt, dan kun je in aanmerking
komen!"

"Ik had toch de eerste prijs verdiend en niet de tweede!" zei de slak.
"Dit weet ik wel, dat de haas alleen maar uit lafheid is gaan lopen,
telkens als hij dacht dat er gevaar dreigde; ik daarentegen heb het
lopen tot mijn levenstaak gemaakt en ben in dienst daaraan kreupel
geworden. Als iemand de eerste prijs verdiende zou ik het zijn! Maar ik
maak geen drukte, daar heb ik minachting voor!" En toen spuwde hij.

"Ik zal met woord en redenen kunnen verdedigen dat elke prijs, althans
mijn stem daarvoor, is gegeven naar recht en billijkheid," zei de oude
landmeterspost in het bos die lid van de jury was. "Ik ga in alles
ordelijk te werk, ik overweeg alles goed en maak mijn berekeningen.
Zevenmaal reeds heb ik de eer gehad in de jury te zitten, maar niet voor
vandaag heb ik mijn wil kunnen doorzetten. Bij elke prijsuitdeling ben
ik uitgegaan van een bepaald standpunt. Ik ben namelijk altijd begonnen
bij de eerste letter van het abc voor de eerste prijs en bij de laatste
voor de tweede. En let nu goed op, als je bij de eerste letter begint:
dan is de achtste letter van de a af een h, dat is de haas, en daarom
stemde ik voor de eerste prijs op de haas en de achtste letter van de ö
af In het Deense abc namelijk. - de ae tel ik niet mee, dat is een erg
onbehoorlijke klank, ik sla altijd alles wat onbehoorlijk is over -
wordt de s, en daarom stemde ik voor de tweede prijs op de slak. De
volgende keer wordt het de i voor de eerste en de r voor de tweede
prijs! Orde moet er zijn, in alles! Vastigheid moet je hebben!"

"Wanneer ik niet in de jury gezeten had," zei de muilezel die ook
jurylid was, "dan had ik op mijzelf gestemd, je moet niet alleen in
aanmerking nemen hoe snel je vooruitkomt, maar ook nog allerlei andere
eigenschappen bijvoorbeeld hoeveel je te dragen hebt. Maar daar zou ik
ditmaal niet de nadruk op hebben gelegd, evenmin op de slimheid van de
haas wanneer hij loopt. Die slimheid van hem die hem opeens een
zijsprongetje doet maken om zijn achtervolgers op een dwaalspoor te
brengen. Nee, er is nog iets waarop velen letten en dat ook zeker in
aanmerking genomen moet worden, dat is wat je schoonheid noemt. Daar heb
ik naar gekeken, ik keek naar de fraai gevormde oren van de haas. Het is
een genot te zien hoe lang zij zijn. Ik meende mijzelf te zien toen ik
nog klein was en daarom stemde ik op hem."

"Stil" zei de vlieg, "ja, ik wil geen redevoering houden, ik wil
alleen maar wat zeggen! Dit weet ik wel dat ik met menige haas om het
hardst gelopen heb. Kortgeleden brak ik de achterpoten van een van de
allerjongste. Ik zat op de locomotief voor de trein - dat doe ik
dikwijls, dan kan je het best je eigen snelheid aanschouwen. Een jong
haasje liep een eind voor de trein uit. Hij wist niet dat ik daar zat.
Ten slotte moest hij van de rails af maar toen werden zijn achterpoten
door de locomotief overreden, want ik zat er bovenop. De haas bleef
liggen, ik reed verder. Dat is toch zeker wel een overwinning? Maar ik
maak geen aanspraak op de prijs!"

Ik vind, dacht de wilde roos, maar zij zei het niet, het is niet haar
aard om hardop te zeggen wat ze denkt. Al was het heel goed geweest als
zij het wel gedaan had. Ik vind dat de zonnestraal de eerste prijs had
moeten hebben en de tweede ook! Die vliegt in een ogenblik de
onmetelijke weg van de zon naar ons en dat met zo'n kracht dat de hele
natuur erdoor ontwaakt. Die is zo mooi dat wij rozen er allemaal van
blozen en geuren. De hoge overheid die moet oordelen, schijnt dat
helemaal niet op te merken! Als ik zonnestraal was, dan bezorgde ik ze
elk een zonnesteek - maar dat zou ze maar krankzinnig maken, dat kunnen
zij ook zonder zonnesteek worden! Ik zeg maar niets, dacht de wilde
roos. Vrede in het bos! Heerlijk is het te bloeien, te geuren en vreugde
te geven, te leven in sage en lied. De zonnestraal overleeft ons toch
allemaal.

"Wat is de eerste prijs?" vroeg de regenworm die zich had verslapen en
nu eerst kwam aankruipen.

"Vrije toegang tot een kooltuin," zei de muilezel; "dat stelde ik
voor! De haas moest en zou de eerste prijs hebben en toen hield ik, als
denkend en werkend lid, heel slim rekening met zijn belang. Nu is er
voor de haas gezorgd. De slak mag op de stenen omheining zitten en mos
en zonneschijn likken en wordt bovendien de volgende maal opgenomen in
de jury, als een der eerste beoordelaars van hardlopen. Het is heel goed
iemand van het vak te hebben in wat de mensen een comité noemen! Ik moet
zeggen dat ik veel van de toekomst verwacht: wij zijn al zo goed
begonnen!"
