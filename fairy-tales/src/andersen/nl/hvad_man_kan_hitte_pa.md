# author: Hans Christian Andersen
# source: tbc
# url: https://www.andersenstories.com/nl//andersen_sprookjes/wat_men_al_niet_verzinnen_kan
# note: copyright of translation tbc

## Wat men al niet verzinnen kan 

Er was eens een jonge man die voor dichter studeerde, tegen Pasen hoopte
hij klaar te zijn, dan wilde hij trouwen en van gedichten-makerij leven
en dat is, wist hij, niets dan verzinnen, maar hij kon niet verzinnen.

Hij was te laat geboren, alles was al behandeld vóór hij ter wereld
kwam, over alles was al gedicht en geschreven.

"Die gelukkige mensen die duizend jaar geleden geboren werden," zei
hij.

"Die konden makkelijk onsterfelijk worden! Gelukkig zelfs hij die
honderd jaar geleden werd geboren, toen was er toch nog wat om over te
dichten; nu is de wereld uitgedicht, wat heb ik nog te dichten!" Hij
studeerde zo hard dat hij ziek werd, de stumperd! Geen dokter kon hem
helpen, maar misschien de waarzegster. Zij woonde in het kleine huisje
bij het hek, dat ze openmaakte voor hen die er met hun wagen of te paard
door wilden; ze kon zeker wel meer openmaken dan het hek alleen, ze was
knapper dan de dokter, die in zijn eigen rijtuig rijdt en personele
belasting betaalt.

"Ik moet naar haar toe," zei de jonge man.

Het huis waarin ze woonde was klein en keurig, maar saai om te zien; er
was geen boom, geen bloem; er stond een bijenkorf buiten de deur, zeer
nuttig! Er was een klein aardappelveld, zeer nuttig! Er was een greppel
met sleedoorns, die waren uitgebloeid en die bessen hadden gezet die de
mond doen samenkrimpen, wanneer je ze proeft voor ze bevroren zijn
geweest.

Dat is nu echt onze poëzieloze tijd die ik hier zie! dacht de jonge man,
en dat was tenminste een gedachte, een goudkorrel die hij vond voor de
deur van de waarzegster.

"Schrijf het op!" zei ze; "kruimeltjes zijn ook brood! Waarom je hier
komt dat weet ik; je kunt niets verzinnen en toch wil je met Pasen
dichter zijn!" - "Alles is al opgeschreven," zei hij.

"Onze tijd is niet de oude tijd!" - "Nee!" zei de vrouw; "in
vroeger tijd werden heksen verbrand en dichters liepen rond met lege
maag en gaten in hun mouwen.

De tijd is juist goed, het is de allerbeste! Maar je hebt er geen goede
kijk op, je hebt je gehoor niet gescherpt en je bidt zeker niet je
"Onzevader" 's avonds.

Hier is voldoende stof tot dichten en vertellen op velerlei wijze als je
't kan. Je kunt de stof halen uit wat de bodem oplevert, uit stromend
en stilstaand water.

Maar je moet het kunnen, je moet een zonnestraal kunnen opvangen.
Probeer nu mijn bril eens, zet mijn horen in je oor, bid dan tot God en
houd op met aan je zelf te denken." Dit laatste was wel heel moeilijk,
en meer dan een waarzegster kon verlangen.

Hij kreeg de bril op en hij zette de horen in zijn oor en werd daarna
neergezet midden op het aardappelveld; zij gaf hem een grote aardappel
in de hand; er zat muziek in die aardappel, een lied met woorden, de
geschiedenis van de aardappelen, interessant, een alledaagse
geschiedenis in tien delen, tien regels waren genoeg geweest. En wat
zong de aardappel? De aardappel zong van zichzelf en zijn familie: de
aankomst van de aardappelen in Europa, de miskenning waaraan zij hadden
blootgestaan vóórdat ze, zoals nu, algemeen erkend werden als een
grotere zegen dan een klomp goud.

"Op koninklijk bevel werden wij in alle steden op het raadhuis
uitgedeeld; er werd een uiteenzetting gegeven van onze grote betekenis,
maar men geloofde daar niet aan, men wist niet eens hoe ons te planten.

De een groef een kuil en wierp er zijn hele schepel aardappelen in; een
ander stak een aardappel hier, een tweede daar in de grond en verwachtte
dat ze zouden opschieten als een hele boom, waarvan men de aardappelen
zou kunnen schudden. Er kwam ook wel wat op, er kwamen zelfs bloesems,
waterige vruchten, maar het geheel verdorde. Niemand dacht aan wat onder
de grond lag, de zegen: de aardappelen. Ja, wij hebben heel wat
doorstaan, dat wil zeggen onze voorvaderen, zij en wij, dat komt nu op
hetzelfde neer! Wat een geschiedenissen!" - "Ja, nu is het mooi
genoeg," zei de vrouw.

"Kijk nu eens naar de sleedoorns!" - "Wij hebben ook," zeiden de
sleedoorns, "verwanten in het land waar de aardappelen vandaan komen,
een beetje noordelijker dan waar zij groeiden. Er kwamen Noren uit
Noorwegen, ze stuurden westwaarts door nevel en storm naar een onbekend
land waar ze, achter ijs en sneeuw, allerlei planten aantroffen,
heesters met donkerblauwe wijndruiven: de sleedoorns, ze vroren tot
rijpe bessen, dat doen wij ook. En het land kreeg de naam "Wijnland,
dat is Groenland, dat is Sleeland."" - "Dat is een heel romantisch
verhaal," zei de jonge man.

"Ja, kom nu mee!" zei de waarzegster en zij leidde hem naar de
bijenkorf.

Hij keek naar binnen. Wat een leven en wat een gewemel! Er zaten bijen
in alle gangen en zij klapperden met hun vleugels, opdat het in de
gehele grote fabriek eens flink zou doortochten, dat was nu hun werk; nu
kwamen er van buiten bijen die geboren waren met mandjes aan hun poten,
die brachten stuifmeel, dat werd afgeschud, opzij gelegd en tot honing
en was gemaakt; ze kwamen, ze vlogen; de bijenkoningin wilde ook vliegen
maar dan moeten ze allemaal mee! Het was er de tijd niet voor; vliegen
wilde ze toch! Toen beten ze Hare Majesteit de vleugels af en toen moest
ze blijven.

"Ga nu op de berm staan!" zei de waarzegster.

"Kom eens kijken over de straatweg waar heel wat mensen te zien
zijn!" - "Wat een mensenmassa!" zei de jonge man.

"De ene geschiedenis na de andere! Het snort en het zoemt! Het wordt me
groen en geel voor de ogen! Ik val achterover!" - "Nee, loop
vooruit!" zei de vrouw, "ga recht op het mensengewemel af, krijg er
wat kijk op, leer ernaar te luisteren en er hart voor te hebben, dan zul
je gauw voldoende stof voor je dichtkunst hebben! Maar vóór je gaat moet
ik mijn bril en mijn horen hebben!" en toen nam ze beide.

"Nu zie ik helemaal niets!" zei de jonge man, "nu hoor ik helemaal
niets meer!" - "Ja, dan kun je met Pasen geen dichter worden," zei de
waarzegster.

"Maar wanneer dan?" vroeg hij.

"Noch met Pasen, noch met Pinksteren! Je zult nooit leren
verzinnen!" - "Wat moet ik dan doen om van mijn dichtkunst te
leven?" - "Dat kun je al met Vastenavond! Bespot alle dichters en hun
werken, laat je niet uit het veld slaan, sla er maar op los, dan krijg
je oliebollen waaraan jij en je vrouw je te goed kunnen doen!" - "Wat
men al niet verzinnen kan!" zei de jonge man en toen bespotte hij één
op elke twee dichters, omdat hij zelf er geen worden kon. Wij hebben het
van de waarzegster, zij weet wat men al niet verzinnen kan.
