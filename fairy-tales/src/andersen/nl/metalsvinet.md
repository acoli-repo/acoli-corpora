# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_bronzen_varken
# note: copyright of translation tbc

## Het bronzen varken 

In de stad Florence, niet ver van de Piazza del Granduca, is een kleine
dwarsstraat, ik geloof dat zij Porta Rossa genoemd wordt; in dat
straatje, vóór een soort bazaar waar groente verkocht wordt, ligt een
kunstig, uitstekend gemodelleerd bronzen varken. Het frisse, heldere
water stroomt uit de bek van het dier, dat van ouderdom helemaal
donkergroen is geworden. Alleen zijn snuit blinkt alsof hij blank
gepolijst was en dat is hij ook door de vele honderden kinderen en de
bedelaars, die hem met hun handen beetpakken en hun mond aan de bek van
het dier zetten om te drinken. Het is een aantrekkelijk tafereel, het
welgevormde dier omarmd te zien door zo'n mooie, halfnaakte dreumes die
zijn frisse mond aan die snuit zet.

Ieder die Florence bezoekt vindt de plek gemakkelijk. Hij behoeft maar
aan de eerste de beste bedelaar die hij ziet te vragen naar het bronzen
varken en hij zal het vinden.

Het was laat op een winteravond, de bergen lagen met sneeuw bedekt, maar
de maan scheen helder: maneschijn in Italië geeft een belichting die net
zo goed is als een donkere winterdag in het noorden, ja, die nog beter
is want de lucht straalt, de lucht werkt verheffend, terwijl in het
noorden dat koude, grauwe loden dak ons tegen de koude, vochtige aarde
drukt, die eens onze kist zal drukken.

In de slottuin van de hertog, onder het pijnboomdak waar in de winter
duizenden rozen bloeien, had een verslonst ventje de hele dag gezeten,
een kereltje dat men een beeld van Italië zelf zou kunnen noemen, zo
mooi, zo lachend en toch ook zo zielig; hij was hongerig en dorstig.
Niemand gaf hem een cent en toen het donker werd en de tuin gesloten
moest worden, joeg de portier hem weg. Lang stond hij daar te dromen op
de brug over de Arno en hij keek naar de sterren, die flonkerden in het
water tussen hem en de prachtige marmeren brug, Della Trinita.

Hij sloeg de weg in die naar het bronzen varken voerde, knielde neer,
sloeg zijn armen om de nek van het dier, hij zette zijn kleine mond aan
de blinkende snuit van het beest en dronk met grote teugen het frisse
water. Vlakbij lagen enkele slabladeren en een paar kastanjes, waarmee
hij zijn avondmaal deed. Er was geen mens op straat, hij was helemaal
alleen; hij ging op de rug van het bronzen varken zitten, leunde
voorover, zodat zijn krullebol op de kop van het dier rustte, en vóór
hij het zelf wist was hij ingeslapen.

Het was middernacht, het bronzen varken kwam in beweging; hij hoorde dat
het duidelijk zei: "Ventje, houd je nu goed vast, want ik ga lopen!"
En toen liep het met hem weg, dat was een grappige rit. Eerst kwamen ze
op de Piazza del Granditca, waar het bronzen paard, dat het beeld van de
hertog droeg, luid hinnikte; de bonte wapens op het oude stadhuis
schenen als transparanten, en Michel Angelo's David zwaaide zijn
slinger: het was een wonderlijk leven dat zich daar roerde. De bronzen
groepen van Perseus en van de Sabijnse maagdenroof stonden daar al te
levend; hun doodskreten klonken over het prachtige, eenzame plein.

Bij Palazzo deglï Uffizi, in de galerij waar de adel in de vastentijd
bijeenkwam om carnaval te vieren, bleef het bronzen varken staan.

"Houd je goed vast," zei het dier, "houd je goed vast, want nu gaat
het de trap op naar boven!" Het kleintje zei nog steeds geen woord, hij
beefde en tegelijk vond hij het toch ook weer heerlijk.

Ze traden binnen in een lange galerij. Hij kende die goed, hij was er
meer geweest; de wanden waren versierd met prachtige schilderijen, er
stonden bustes en standbeelden, allemaal zo prachtig belicht alsof het
dag was, maar het mooiste was het toen de deur naar een van de zijkamers
openging, ja, die heerlijkheid kon het ventje zich best herinneren, maar
in deze nacht was alles op zijn mooist.

Hier stond een schone, naakte vrouw, zó mooi als slechts de natuur en de
grootste meester van het marmer konden vormen; zij bewoog haar schone
ledematen, dolfijnen spartelden aan haar voeten, de onsterfelijkheid
straalde haar uit de ogen. De wereld noemde haar de Venus van Medici.
Aan elke kant van haar prijkten marmeren beelden, meer geest dan steen:
het waren mooie, naakte mannen, de een scherpte zijn zwaard, de slijper
werd hij genoemd; worstelende gladiatoren maakten de tweede groep uit;
het zwaard werd gescherpt, de strijders worstelden ter ere van de godin
der schoonheid.

De jongen was als verblind door al die pracht; de wanden straalden in
heerlijke kleuren en alles was leven en beweging; verdubbeld openbaarde
zich het beeld van Venus, van de aardse Venus, zo weelderig en vurig als
Titiaan haar aan zijn borst had gedrukt. Het was wonderlijk mooi. Twee
schone vrouwen waren het; hun mooie, ongesluierde leden strekten zij op
zachte kussens uit, hun borst ademde en hun hoofd bewoog, zodat de rijke
lokken over de ronde schouders vielen, terwijl hun donkere ogen het
gloeiende verlangen van hun bloed verrieden; maar geen van alle beelden
of schilderijen waagde het van zijn plaats te komen of uit zijn
omlijsting te treden. De godin van de schoonheid, de gladiatoren en de
slijper bleven waar ze waren, want het aureool - dat van de Madonna, van
Jezus en van Johannes uitstraalde - bond ze. De heilige voorstellingen
waren geen afbeeldingen meer, het waren de heiligen zelf.

Wat een pracht en wat een schoonheid, zaal op zaal, het ventje zag
alles: het bronzen varken liep namelijk rustig langs al die
heerlijkheid. Het ene tafereel verdrong het andere; alleen één
schilderij bleef goed in zijn herinnering bewaard, vooral door de
vrolijke gelukkige kinderen die erop afgebeeld waren. Het ventje had hen
eens bij daglicht toegeknikt.

Velen lopen dit schilderij zeker gemakkelijk voorbij en toch bevat het
een schat van poëzie: het stelt Christus voor die afdaalt in de
onderwereld, maar het zijn niet de gepijnigden die men om hem heen ziet,
nee, het zijn de heidenen. De Florentijn Angiolo Bronzino heeft dit
schilderij gemaakt; het schoonst is de uitdrukking van zekerheid van de
kinderen dat ze naar de hemel gaan; twee kleintjes omhelzen elkaar
reeds, een kind reikt een tweede beneden zich de hand en wijst op
zichzelf, alsof het zeggen wilde: "Ik ga hemelwaarts." Alle ouderen
staan onzeker, vol verwachting, of buigen zich ootmoedig biddend voor de
Here Jezus. Naar dit schilderij keek de jongen langer dan naar de
andere; het bronzen varken hield er een ogenblik voor stil. Men hoorde
een zachte zucht: kwam die van het schilderij of uit de borst van het
dier? De jongen wuifde met de hand naar de glimlachende kinderen - en
toen vloog het dier met hem weg, weg door de open voorhal.

"Mijn dank en Gods zegen, jij lief beest," zei het ventje en hij
liefkoosde het bronzen varken dat boem, boem! de trap met hem naar
beneden sprong.

"Nee, ik moet dankbaar zijn en je Gods zegen toewensen," zei het
bronzen varken, "ik heb jou geholpen maar jij hebt ook mij geholpen,
want alleen met een onschuldig kind op de rug krijg ik kracht om te
lopen. Kijk, dan durf ik zelfs onder het schijnsel van de lamp voor het
Madonnabeeld door. Ik kan je overal heen dragen, maar niet in de kerk!
Maar als jij bij mij bent kan ik buiten door de open deur naar binnen
zien. Maar stijg dan niet af; als je dat doet val ik dood neer, zoals je
mij overdag ziet liggen in Porta Rossa!"

"Ik blijf bij je, mijn lief beest" zei het ventje, en toen ging bet in
razende vaart door de straten van Florence tot aan het plein voor de
kerk Santa Croce,

De grote vleugeldeuren sprongen open. De kaarsen straalden van het
altaar door de kerk naar buiten, op het verlaten plein. Een wonderlijke
glans straalde uit een grafmonument in de linkerzijbeuk, duizenden
dwarrelende sterren vormden er als het ware een aureool omheen. Een
wapenteken sierde het graf, een rode ladder op een blauw veld, die
scheen te gloeien als vuur. Dat was het graf van Galileï, het is een
eenvoudig gedenkteken, maar de rode ladder op het blauwe veld is een
gewichtig wapenteken, het is als het ware het wapen van de kunst zelf,
haar weg leidt immers ook op een gloeiende ladder hemelwaarts. Alle
profeten van de geest gaan hemelwaarts als de profeet Elia.

In de rechterzijbeuk scheen elk beeld op de kostbare sarcofagen leven te
hebben gekregen. Daar stond Michel Angelo, daar Dante met een
lauwerkrans om het hoofd, Alfieri, Machiavelli: naast elkaar rusten hier
al deze grote mannen, de trots van Italië! Het is een prachtige kerk,
heel wat mooier - al is ze dan niet zo groot - dan Florences marmeren
kathedraal.

Het was alsof de marmeren kleren zich bewogen, alsof al die grote
gestalten hun hoofd nog hoger hieven en in de nacht staarden, onder
muziek en gezang, naar het bonte, stralende hoogaltaar waar in het wit
geklede knapen hun gouden wierookvaten zwaaiden; de sterke geur
verspreidde zich vanuit de kerk over het open plein.

De jongen strekte zijn hand uit naar de glans van de kaarsen en op
hetzelfde ogenblik vloog het bronzen varken weg; hij moest zich stevig
aan het dier vasthouden, de wind gierde hem om de oren. Hij hoorde hoe
de deur knarste in de hengsels toen de kerk gesloten werd, maar op
hetzelfde ogenblik verloor hij naar het hem toescheen zijn bewustzijn.
Hij voelde een ijzige koude - en sloeg zijn ogen op.

Het was morgen, hij zat half op, half naast het bronzen varken, dat
stond waar het altijd placht te staan, in de straat Porta Rossa.

Vrees en angst vervulden het ventje bij de gedachte aan haar die hij
moeder noemde, die hem gisteren had weggestuurd en hem had gezegd dat
hij aan geld moest zien te komen, maar hij had niets, hij was hongerig
en dorstig. Nog eens omarmde hij het bronzen varken, kuste het op zijn
snuit, knikte het toe en liep toen weg, in de richting van een van de
alIer nauwste straatjes, nauwelijks breed genoeg voor een goedbepakte
ezel. Een grote, met ijzer beslagen deur stond halfopen, hierdoor ging
hij langs een gemetselde trap naar boven, met vuile muren en een
glibberig touw als leuning. En toen kwam hij aan een open galerij met
vodden behangen en van hier leidde een trap naar een open hof waar, van
de put uit, grote ijzeren draden waren gespannen naar alle verdiepingen
van het huis: de ene wateremmer zweefde naast de andere door de lucht,
terwijl de katrol piepte en de emmer danste, zodat het water beneden op
de grond spatte. Weer ging het omhoog langs een vervallen, gemetselde
trap; twee matrozen, Russen waren het, sprongen vrolijk naar beneden en
hadden bijna het arme kereltje ondersteboven gelopen. Ze kwamen van een
nachtelijk bacchanaal.

Een niet jonge maar weelderige vrouwengestalte, met dik zwart haar,
volgde hen. "Wat heb je meegebracht?" zei ze tot de jongen.

"Wees niet boos!" smeekte hij, "ik kreeg niets, helemaal niets!" -
en hij pakte zijn moeders japon beet alsof hij die wilde kussen; ze
gingen de kamer binnen - die willen we niet beschrijven! Dit alleen moet
verteld worden dat er een bekken met houtskoolvuur, een zogenaamde
marïto stond, dit nam ze aan haar arm, warmde haar vingers en gaf de
jongen een stoot met de elleboog: "Je hebt wél geld meegebracht!"

Het kind huilde, zij trapte hem; hij jammerde luid. "Wil je je mond
houden of ik sla je je jankende kop in!" en zij zwaaide het kolenbekken
dat ze in de hand hield, en de jongen bukte met een gil. Toen trad een
buurvrouw binnen en ook zij had haar marito aan de arm. "Felicita, wat
voer je daar uit met het kind?"

"Het is mijn kind!" antwoordde Felicita, "ik kan het vermoorden als
ik wil en jou erbij, Gianina!" En ze zwaaide haar kolenbekken; de ander
hield het hare in de hoogte om af te weren en beide kolenbekkens sloegen
tegen elkaar, zodat de scherven, het vuur en de as door het vertrek
vlogen. Maar de jongen was op hetzelfde ogenblik de deur uit, over de
hof naar buiten. Het arme ventje liep zo hard dat hij helemaal buiten
adem raakte; hij bleef stilstaan voor de Santa Croce-kerk, de kerk die
haar grote deur in de afgelopen nacht voor hem geopend had, en hij trad
binnen. Alles straalde, hij knielde neer bij het eerste graf aan de
rechterzijde, het was het graf van Michel Angelo, en spoedig snikte hij
luid. Mensen kwamen en gingen, de mis werd gelezen, niemand nam notitie
van de jongen; alleen een oudachtig mannetje bleef stilstaan, keek naar
hem... en ging toen weg net als de anderen. Honger en dorst plaagden
het ventje, hij was amechtig en ziek; hij kroop helemaal weg in het
hoekje tussen de muur en het marmeren monument en viel in slaap. Tegen
de avond werd hij weer wakker doordat iemand hem heen en weer schudde,
hij stond snel op -- hetzelfde oude mannetje stond voor hem.

"Ben je ziek? Waar hoor je thuis? Ben je hier de hele dag geweest?"
waren enkele van de vele vragen die de oude hem stelde; hij gaf
antwoord, en de oude man nam hem met zich mee naar een klein huisje
vlakbij, in een van de zijstraten; zij gingen binnen in een
handschoenmakerswerkplaats, waar de vrouw ijverig zat te naaien toen ze
binnenkwamen. Een kleine witte Bologneser, zo kaal geschoren dat men
zijn roze huid kon zien, sprong van vreugde tegen het ventje op.

"De onschuldige zieltjes herkennen elkaar," zei de vrouw en ze
streelde de hond en de jongen. Deze kreeg bij de goede mensen te eten en
te drinken en ze zeiden dat hij daar gerust de nacht mocht doorbrengen;
de volgende dag zou vader Giuseppe met zijn moeder gaan praten. Hij
kreeg een klein armoedig bed, maar voor hem die dikwijls op de harde
stenen vloer moest slapen was het vorstelijk; hij sliep zo heerlijk en
hij droomde van de kostbare schilderijen en van het bronzen varken.

Vader Giuseppe ging de volgende morgen uit; het arme kind was daar niet
zo blij om want het wist dat de bedoeling van dat uitgaan was hem naar
zijn moeder terug te brengen, en hij huilde en kuste de kleine levendige
hond, en de vrouw knikte hen beiden toe.

En wat voor antwoord bracht vader Giuseppe mee? Hij praatte druk met
zijn vrouw en zij knikte en streelde de jongen. "Het is een beeldig
kind," zei ze. "Wat een pracht van een handschoenmaker kan eruit hem
groeien, net zo een als jij! En vingertjes heeft hij, zo teer en
buigzaam! Madonna heeft hem voorbeschikt tot handschoenmaker!"

En de jongen bleef daar in huis en de vrouw leerde hem zelf naaien; hij
kreeg goed te eten, hij sliep goed, hij werd vrolijk en begon Bellissima
te plagen, zo heette het hondje; de vrouw dreigde hem met de vinger en
gaf hem een standje en was boos.

De jongen trok zich dat erg aan, hij zat in gedachten in zijn kamertje;
dit keek uit op de straat, binnen werden huiden gedroogd, dikke ijzeren
staven waren voor de vensters; hij kon niet slapen, hij moest
voortdurend aan het bronzen varken denken en plotseling hoorde hij
buiten: klats, klats! daar was het zeker! Hij sprong naar het raam maar
er was niets te zien, het was alweer voorbij.

"Help meneer toch eens zijn verfkist te dragen!" zei de vrouw 's
morgens tot de jongen toen de jeugdige buurman, de schilder, er zelf mee
kwam aanslepen en ook nog met een groot, opgerold stuk linnen, en het
kind pakte de kist beet en volgde de schilder. Zij sloegen de weg in
naar de galerij, gingen langs dezelfde trap naar boven die hij zo goed
kende van de nacht toen hij op het bronzen varken uit rijden was
geweest; hij herkende de beeldhouwwerken en de schilderijen, de
heerlijke Venus van marmer en ook de beide die in kleuren leefden; hij
zag Gods Moeder, Jezus en Johannes weer.

Nu stonden ze stil voor het schilderij van Bronzino, waar Christus in de
onderwereld afdaalt en waar de kinderen om Hem heen in zoet vertrouwen
op hun hemelse zaligheid glimlachen; het arme kind glimlachte ook want
hier was hij in zijn hemel.

"Nu kun je weer naar huis gaan," zei de schilder tot hem toen hij daar
zo lang gestaan had dat deze zijn ezel al had opgesteld.

"Mag ik ernaar kijken terwijl u schildert?" zei de jongen, "mag ik
zien hoe u dat schilderij daar op dat witte doek krijgt?"

"Nu schilder ik niet," zei de man en hij haalde zijn zwarte krijt te
voorschijn, snel bewoog zijn hand zich. Zijn oog mat het grote
schilderij en ofschoon er maar een dunne streep kwam te staan, toch
stond Christus daar net zo zwevend als op het echte schilderij.

"Maar ga nu toch!" zei de schilder, en de jongen wandelde stil naar
huis terug, ging op de tafel zitten en leerde handschoenen naaien.

Maar de hele dag waren zijn gedachten bij de schilderijen en daarom
prikte hij zich in zijn vingers, deed onhandig, maar plaagde dan ook
Bellissima niet. Toen het avond werd en de straatdeur juist openstond
sloop hij naar buiten; het was koud maar er was een heldere
sterrenhemel, mooi en stralend, en hij zwierf door de straten waar het
al stil was geworden en spoedig stond hij voor het bronzen varken. Hij
boog zich over het dier, kuste zijn blinkende snuit en ging op zijn rug
zitten. "Jij lief beest," zei hij, "wat heb ik naar je verlangd! Wij
moeten vannacht weer uit rijden!" Het bronzen varken lag onbeweeglijk
en het frisse water borrelde uit zijn bek. Het ventje zat ruiter te
paard boven op het dier; daar trok hem iemand aan zijn kleren; hij keek
opzij. Bellissima, de kleine, naakte, geschoren Bellissima was het.

De hond was mee het huis uitgeslopen en was de kleine gevolgd, zonder
dat deze het merkte. Bellissima blafte alsof hij zeggen wilde: zie je
dat ik ben meegegaan, waarom ga je hier zitten? Geen vurige draak kon de
jongen meer schrik hebben aangejaagd dan dat hondje hier op deze plaats.
Bellissima op straat en dat nog wel zonder aangekleed te zijn, zoals de
oude moeder het noemde! Wat moest daarvan worden! De hond kwam 's
winters nooit buiten zonder dat hij een lamsvelletje aan had, dat voor
hem geknipt en genaaid was. Het vel kon met een rood bandje om de hals
worden vastgebonden, er waren een strik en een belletje aan, en op
dezelfde wijze werd het onder zijn buik vastgebonden. Het hondje zag er
bijna uit als een hertje wanneer het in de winter in die kleding verlof
kreeg om met de vrouw een ommetje te maken. Bellissima was hier bij hem
en niet gekleed: wat moest daarvan worden? Alle fantasieën waren
verdwenen, toch kuste de jongen het bronzen varken. Hij nam Bellissima
op de arm - het diertje sidderde van de kou, daarom liep de jongen zo
hard hij kon.

"Wat heb je daar?" riepen twee gendarmen die hij tegenkwam, en
Bellissima blafte. "Waar heb je die mooie hond gestolen?" vroegen ze
en namen hem het diertje af.

"Geef hem terug!" jammerde de jongen.

"Als je hem niet gestolen hebt, dan kun je thuis zeggen dat de hond op
de wacht kan worden afgehaald!" En zij noemden de plaats en verdwenen
met Bellissima.

Dat waren een ellende en een droefheid. Hij wist niet of hij in de Arno
wilde springen of naar huis gaan en alles bekennen! Zij zouden hem vast
doodslaan, dacht hij. "Maar ik wil graag doodgeslagen worden, ik wil
sterven, dan kom ik bij Jezus en Madonna!" en hij ging huiswaarts,
voornamelijk om doodgeslagen te worden.

De deur was gesloten, hij kon niet bij de klopper. Er was niemand op
straat, maar een steen lag los en daarmee beukte hij op de deur.

"Wie is daar?" riepen ze binnen.

"Ik ben het!" zei hij, "Bellissima is weg! Doe open en sla me dood!"

Dat was een schrik, vooral voor de vrouw, om die arme Bellissima. Zij
keek dadelijk naar de muur waar het dek van het hondje moest hangen, het
lamsvelletje hing daar ook.

"Bellissima op de wacht!" riep ze luidskeels; "jij akelig kind, waar
heb je hem mee naar toe genomen? Hij vriest dood! Dat tere diertje bij
die ruwe soldaten!"

En nu moest vader dadelijk eropuit! De vrouw jammerde en de jongen
huilde! Alle mensen liepen in huis samen, ook de schilder kwam erbij;
hij nam de jongen tussen zijn knieën, vroeg hem uit en bij stukjes en
beetjes kreeg hij de hele geschiedenis te horen, van het bronzen varken
en van de galerij - helemaal goed te begrijpen was het niet, de schilder
troostte het ventje, deed een goed woordje voor hem bij de oude, maar
zij was toch niet tevreden vóór vader thuis was gekomen met Bellissima,
die bij de soldaten geweest was. Dat was me een vreugde! De schilder
streelde de arme jongen en gaf hem een handvol tekeningen.

O, dat waren prachtexemplaren, wonderlijke koppen, maar boven alles -
daar was het bronzen varken zelf in levenden lijve! O, dat was het
heerlijkste van alles! Met een paar strepen was het op papier neergezet
en zelfs het huis erachter was aangeduid.

"Kon ik toch maar tekenen en schilderen! Dan kon ik de hele wereld
veroveren!" De volgende dag op het eerste het beste ogenblik dat hij
alleen was, greep het ventje een potlood en op de witte kant van een der
tekeningen probeerde hij het bronzen varken na te tekenen, en het
gelukte! Een beetje scheef, zijn ene poot te dik en zijn andere te dun,
maar het was toch begrijpelijk, zelf was hij er erg blij mee! Het
potlood wilde niet helemaal zoals hij wilde, merkte hij wel; maar de
volgende dag stond er een tweede bronzen varken naast het eerste en dat
was honderdmaal beter; en het derde was zo goed dat iedereen het
onmiddellijk herkende.

Maar met de handschoennaaierij ging het slecht, met het boodschappen
doen in de stad ging het langzaam, want het bronzen varken had hem
geleerd dat alles, wat zich aan hem voordeed, ook op papier kon worden
afgebeeld; en de stad Florence is één groot prentenboek wanneer men erin
wil bladeren. Er staat op de Piazza della Trinita een slanke zuil, en
daar bovenop staat de godin der rechtvaardigheid met geblinddoekte ogen
en een weegschaal; dadelijk stond ze op het papier en het was het
jongetje van de handschoenmaker die haar daar zo had neergezet. De
verzameling tekeningen groeide, maar het waren allemaal nog dode dingen;
toen huppelde eens op een dag Bellissima voor zijn voeten. "Sta stil!"
zei hij, "dan zal ik iets moois van je maken en dan mag je ook in mijn
tekenboek komen!" Maar Bellissima wilde niet stilstaan, toen moest hij
vastgebonden worden: kop en staart werden vastgebonden, het dier blafte
en maakte allerlei sprongen; het touw moest steviger worden
vastgebonden - en toen kwam de vrouw erbij..

"Jij goddeloze jongen! Dat arme dier!" was alles wat zij uit kon
brengen en ze duwde de jongen opzij, trapte hem en wees hem de deur;
hem, die het ondankbaarste boefje, het meest goddeloze kind was! En
huilend kuste zij haar kleine, halfgesmoorde Belltssima.

De schilder kwam op hetzelfde ogenblik de trap op en... dit is het
keerpunt in de vertelling!

In het jaar 1834 was er in de Academia della Arte in Florence een
tentoonstelling; twee schilderijen naast elkaar opgehangen trokken een
grote schare toeschouwers. Op het kleinste schilderij was een vrolijk
jongetje voorgesteld dat zat te tekenen; als model had hij een wit, erg
kaalgeschoren hondje, maar het beestje wilde niet stilstaan en was
daarom met een touwtje vastgebonden aan zijn kop en aan zijn staart; er
was in dit stukje iets sterk levends en waars dat tot een ieder moest
spreken. De schilder was, naar men vertelde, een jonge Florentijn die
als kind op straat gevonden zou zijn en door een oude handschoenmaker
zou zijn opgevoed; hij had zichzelf tekenen geleerd. Een nu beroemd
schilder had dit talent ontdekt toen de jongen eens op een keer het huis
uitgejaagd zou worden omdat hij het lievelingetje van de vrouw, dat
hondje, had vastgebonden en tot model gemaakt.

De handschoenmakersjongen was een groot schilder geworden! Dat bewees
dit schilderij, dat bewees in het bijzonder het grotere daarnaast: hier
was maar één figuur op afgebeeld, een mooi, in lompen gekleed kereltje
dat op straat zat te slapen; hij leunde tegen het bronzen varken in de
straat Porta Rossa. Alle toeschouwers kenden de plaats. De armen van het
kind rustten op de kop van het varken; het ventje sliep zo kalm, de lamp
bij het Madonnabeeld wierp een sterk, effectvol licht op het schone,
bleke gelaat van het kind. Het was een prachtig schilderij; een grote
vergulde lijst omgaf het en om de hoek van de lijst was een lauwerkrans
gehangen, maar tussen de groene bladeren door was een zwart lint
gewonden, en daaraan hing een zwart rouwfloers.

De jonge kunstenaar was een dezer dagen - gestorven!
