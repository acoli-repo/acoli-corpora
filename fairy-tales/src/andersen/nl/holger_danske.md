# author: Hans Christian Andersen
# source: tbc
# url: https://www.andersenstories.com/nl//andersen_sprookjes/holger_de_deen
# note: copyright of translation tbc

## Holger de Deen 

Daar staat in Denemarken een oud slot dat Kronborg heet, het ligt vlak
aan de kust van de Sont waar de grote schepen dag aan dag bij honderden
voorbijvaren, Engelse, Russische en Pruisische, en ze begroeten het oude
slot met kanongebulder: "Boem!" en met kanongebulder antwoordt het
slot: "Boem!," want dat is de manier waarop kanonnen "goedendag" en
"dank je wel" zeggen. In de winter varen er geen schepen, dan is
alles, tot de Zweedse kust toe, met ijs bedekt, maar dat ijs is net een
grote straatweg, daar waait de Deense vlag en daar waait de Zweedse
vlag, en Deense en Zweedse mensen zeggen tot elkaar: "Goedendag" en
"dank je wel" maar niet met kanonnen, nee, met een vriendelijke
handdruk, en de ene haalt wittebrood en krake-lingen bij de ander, want
vreemd eten smaakt nu eenmaal het best. Maar het mooiste van alles is
toch wel het oude Kronborg, en daaronder zit Holger de Deen in de diepe,
duistere kelder waar niemand komt. Van ijzer en staal is zijn kleding,
hij steunt zijn hoofd op zijn sterke armen, zijn lange baard hangt over
de marmeren tafel, daar aan is hij vastgegroeid. Hij slaapt en droomt,
maar in zijn dromen ziet hij alles wat erboven in het Deense land
gebeurt. ledere kerstavond komt een engel van God vertellen dat wat hij
heeft gedroomd juist is en dat hij gerust weer kan inslapen, want
Denemarken wordt nog steeds niet door enig ernstig gevaar bedreigd! Maar
als dat gebeurt, ja, dan zal de oude Holger oprijzen en de tafel zal
splijten wanneer hij zijn baard losrukt. Dan komt hij te voorschijn en
hij slaat er zó hard op, dat het in alle landen gehoord wordt.

Een oude grootvader zat dit alles over Holger de Deen aan zijn
kleinzoontje te vertellen, en de kleine jongen wist dat wat grootvader
zei ook waar was. En terwijl de oude zat te vertellen was hij bezig te
snijden aan een groot houten beeld, dat Holger de Deen moest voorstellen
en de voorsteven van een schip sieren, want de oude grootvader was
beeldsnijder - dat is iemand die voor scheepsgaljoenen beelden kerft die
de naam van het schip voorstellen - en nu had hij Holger de Deen
gesneden die daar, slank en trots, stond met zijn lange baard en in zijn
ene hand het brede slagzwaard hield, maar de andere steunde op het
Deense wapenschild.

En de oude grootvader vertelde zoveel over merkwaardige Deense mannen en
vrou-wen, dat het kleinzoontje tenslotte geloofde dat hij nu net zoveel
wist als Holger de Deen kon weten, die er alleen maar van droomde; en
toen de jongen naar bed was lag hij zo aan alles te denken, dat hij zijn
kin stijf tegen het beddegoed aan drukte en meende dat hij een lange
baard had die eraan vastgegroeid was.

Maar de oude grootvader bleef aan zijn werk en sneed aan het laatste
deel ervan, dat was het Deense wapenschild; en nu was hij klaar en keek
naar wat hij had gemaakt en dacht aan alles wat hij had gelezen en
gehoord en wat hij die avond aan de jongen had verteld. En hij knikte en
veegde zijn bril af, en zette hem weer op en zei: "Ja, zo lang ik leef
komt Holger zeker niet, maar die jongen daar in bed zal hem misschien te
zien krijgen en erbij zijn wanneer het er werkelijk op aankomt!" En de
oude grootvader knikte en hoe meer hij naar zijn Holger keek, des te
duidelijker werd het hem dat het een mooi beeld was dat hij gemaakt had;
hij vond dat er lijn en kleur in kwam, dat het harnas blonk als ijzer en
staal; de harten in het Deense wapen werden roder en roder en de leeuwen
maakten sprongen met hun gouden kroon op het hoofd.

"Dat is toch het mooiste wapen dat er op de wereld bestaat!" zei de
oude. "De leeuwen beelden kracht uit en de harten zachtheid en
liefde!" Hij keek naar de bo-venste leeuw en dacht aan koning Knud, die
het machtige Engeland aan de Deense koningskroon had verbonden, en hij
keek naar de andere leeuw en dacht aan Wal-demar, die Denemarken tot een
eenheid had gemaakt en de Wendische landen had onderworpen; hij keek
naar de derde leeuw, en dacht aan Margaretha die Denemarken, Zweden en
Noorwegen had verenigd; maar toen hij naar de rode harten keek glansden
die nog sterker dan tevoren, ze werden vlammen die zich bewogen, en zijn
gedachten volgden iedere vlam.

De eerste vlam leidde hem binnen in een nauwe, donkere gevangenis; daar
zat een gevangene, een schone vrouw, de dochter van Christiaan de
Vierde, Eleonora Ulfeld, en de vlam hechtte zich als een roos op haar
borst, bloeiend werd ze één met haar hart, zij, die de beste en edelste
van alle Deense vrouwen is geweest.

"Ja, dat is een van de harten van het Deense wapen!" zei de oude
grootvader.

En zijn gedachten volgden de tweede vlam, die hem leidde naar buiten op
zee, waar de kanonnen bulderden, waar de schepen in rook lagen gehuld;
en de vlam hechtte zich als een ordeteken op Hvitfeldts borst, op het
ogenblik dat hij, om de vloot te bevrijden, met schip en al in de lucht
vloog.

En de derde vlam leidde hem naar Groenlands schamele hutten, waar de
predikant Hans Egede met liefde werkte in woord en daad; de vlam was een
ster op zijn borst, een hart voor het Deense wapen.

En de gedachten van de oude grootvader vlogen vóór de flikkerende vlam
uit, want zij wisten waar de vlam heen wilde. In een armoedige
boerenkamer stond Frederik de Zesde en schreef zijn naam met krijt op de
balk; de vlam beefde op zijn borst, beefde in zijn hart: in het
boerenvertrek werd zijn hart een hart in het Deense wapen. En de oude
grootvader droogde zijn ogen, want hij had koning Frederik met zijn
zilverwit haar en zijn eerlijke, blauwe ogen gekend en hem zijn leven
gewijd, en hij vouwde zijn handen en keek stil voor zich uit. Toen kwam
de schoondochter van de oude groot-vader en zei dat het laat was, nu
moest hij gaan rusten, en dat het avondmaal op tafel stond.

"Wat is dat prachtig, wat je daar gemaakt hebt, grootvader!" zei ze.
"Holger en ons oude wapen! Het is net alsof ik dat gezicht eerder
gezien heb!"

"Nee, dat heb je niet!" zei de oude grootvader, "maar ik heb 't
gezien en ik heb geprobeerd 't in hout te snijden, zó als ik 't nu in
mijn herinnering vóór me zie. Dat was toen de Engelsen op de rede lagen,
de tweede april, toen wij toonden dat we echte, ouwe Denen waren! Op de
"Denemarken" waar ik diende, bij 't eskader van Steen Bille, had ik
een man aan mijn zij; 't was of de kogels bang voor hem waren! Vrolijk
zong hij allerlei oude versjes en hij schoot en vocht alsof hij meer was
dan een mens. Ik herinner me nu zijn gezicht, maar waar hij vandaan
kwam, waar hij heen ging, dat weet ik niet, en dat weet niemand. Ik heb
dikwijls gedacht dat 't de oude Holger zelf was, die van Kronborg was
komen aanzwemmen om ons in 't gevaar te helpen. Daaraan dacht ik en
daar staat hij nu!"

En het beeld wierp zijn grote schaduw helemaal tot boven aan de muur,
zelfs nog iets op de zoldering. Het leek alsof het werkelijk Holger zelf
was die daarachter stond, want de schaduw bewoog, maar dat kon ook wel
omdat de kaars niet rustig brandde. En de schoondochter kuste de oude
grootvader en leidde hem naar de grote leunstoel voor de tafel. En zij
en haar man, die de zoon van van de oude grootvader was en de vader van
de kleine jongen in bed, zaten aan hun avondmaal en de oude grootvader
vertelde van Deense leeuwen en Deense harten, van kracht en zachtheid,
en heel duidelijk verklaarde hij dat er nog een kracht was, behalve de
kracht van het zwaard. Hij wees naar het rekje waar de oude boeken
lagen, waar de verzamelde blijspelen van Holberg lagen, die zo dikwijls
waren gelezen omdat ze zo vermakelijk waren; zijn figuren leken wel
o_ude bekenden.

"Kijk, hij heeft óók de kunst van beeldhouwen verstaan!" zei de oude
grootvader, "hij heeft van zijn medemensen 't dwaze en hoekige
afgehouwen, zoveel hij kon!" En de oude grootvader knikte naar de
spiegel waar de almanak stond met de "Ronde Toren" en toen zei hij:
"Tyge Brahe, dat was ook iemand die 't zwaard gebruikte; niet om op
vlees en been te hakken maar om een betere weg te banen tussen alle
sterren van de hemel! En dan die man wiens vader mijn beroep uitoefende,
de zoon van de oude beeldsnijder die wij zelf in ons midden gezien
hebben, de man met 't witte haar en de sterke schouders, hij wiens naam
over de hele wereld genoemd wordt! Hij kon beeldhouwen, ik kan alleen
maar snijwerk maken. Maar toch, Holger kan 't nog best zover brengen
dat men overal in de wereld hoort van Deense kracht. Willen we op
Bertels heil drinken?"

Maar het jongetje in bed zag duidelijk het oude Kronborg met de Sont en
de echte Holger, die daar in de diepte zat met zijn baard vastgegroeid
aan de marmeren tafel en droomde van alles wat daarboven geschiedde.
Holger droomde ook van het kleine, armoedige kamertje waar de
beeldsnijder zat, hij hoorde alles wat er werd verteld en knikte in zijn
droom, en zei: "Ja, denk maar aan mij, Denen! Vergeefome niet! Ik kom
in tijd van nood!"

En buiten het slot was het heldere dag en de wind droeg de klank van
hoornmuziek van de overzijde van het water. De schepen voeren voorbij en
groetten: "Boem, boem!" en van het slot klonk het antwoord: "Boem,
boem!" Maar Holger werd niet wakker, hoe hard ze ook schoten, want het
was alleen maar: "Goedendag!" - "Dank je wel!" Er moet anders
geschoten worden wil hij wakker worden; maar ééns zal hij wakker worden,
want er zit pit in Holger de Deen!
