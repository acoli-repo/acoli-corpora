# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_spaarvarken
# note: copyright of translation tbc

## Het spaarvarken 

Er was zoveel speelgoed in de kinderkamer; boven op de kast stond de
spaarpot die van aardewerk was in de gedaante van een varken, hij had
van nature een spleet in de rug en die spleet was met een mes groter
gemaakt, zodat er ook rijksdaalders in konden, en er lagen er werkelijk
twee in, behalve een heleboel andere muntstukken. Het spaarvarken was zo
propvol dat het niet meer kon rammelen, en dat is het verste waartoe een
spaarvarken het kan brengen.

Daar stond het nu boven op de kast en keek neer op alles in de kamer,
het wist heel goed dat het met wat het in zijn buik had de hele
verzameling kon kopen, en dat pleegt men een goed geweten te noemen.

Daar dachten de anderen ook aan, al zeiden zij het niet, want ze hadden
andere dingen om over te praten. De la van de kast stond op een kier.
Een grote pop kwam overeind, zij was wel wat oud en had een kram in haar
hals. Zij keek naar buiten en zei: "Zullen wij eens mensje spelen, dat
is altijd leuk!" En toen ontstond er een spektakel, zelfs de
schilderijen aan de muur draaiden zich om, zij wilden laten kijken dat
ze ook nog een achterkant hadden, maar dat deden zij niet om tegen te
spreken.

Het was midden in de nacht, de maan scheen door het venster naar binnen
en zorgde voor gratis verlichting. Nu zou het spel beginnen; iedereen
was uitgenodigd, zelfs de kinderwagen die toch tot het grovere speelgoed
hoorde. "Ieder heeft zijn waarde!" zei hij, "je kan niet allemaal van
adel zijn. Iemand moet toch het grove werk doen."

Het spaarvarken was de enige die de uitnodiging schriftelijk kreeg. Het
stond zo hoog dat zij niet dachten dat het de invitatie kon verstaan. En
het antwoordde ook helemaal niet; want het kwam niet: wilde het meedoen,
dan moest het het schouwspel maar genieten vanuit zijn hoge standplaats.
Daar moesten zij zich maar in schikken, en dat deden ze ook.

Het kleine poppentheater werd zó opgesteld dat het varken er recht in
kon kijken; zij zouden met een voorstelling beginnen. En dan zou er thee
worden geschonken en werden er wetenschappelijke voordrachten gehouden -
en daarmee begonnen ze onmiddellijk. Het stokpaard sprak over training
en ras; de kinderwagen over spoor-wegen en stoom; dat waren allemaal
dingen die tot hun vak behoorden en waar ze over konden praten. De
kamerklok sprak over politiek-tiek-tiek! Zij wist hoe laat het was, maar
ze beweerden dat zij niet goed ging. De wandelstok stond rechtop en was
trots op zijn dop en zijn zilveren knop, hij was immers van boven en van
onderen beslagen; op de sofa lagen twee geborduurde kussens, zij waren
lief en dom - en toen kon de voorstelling beginnen.

Zij zaten allemaal te kijken en er werd verzocht of men wilde klappen,
knallen en rommelen als bijvalsuitingen, ieder naar zijn aard. Maar de
rijzweep zei dat hij nooit voor de ouderen klapte maar alleen voor de
nog niet verloofden. "Ik knal voor alles," zei de voetzoeker. "Ergens
moet je toch zijn," vond de kwispedoor. Dat dachten er een paar zo
onder de voorstelling. Het stuk deugde niet maar het werd goed gespeeld;
alle spelers keerden hun geverfde kant naar het publiek toe, en niet de
achterkant. Zij speelden allemaal voortreffelijk, helemaal op de
voorgrond, hun ijzerdraadjes waren te lang maar des te beter waren de
poppen te zien. De pop met de kram in haar hals werd zo ontroerd dat de
kram losliet en het spaarvarken werd op zijn manier zo ontroerd dat het
besloot voor een van de spelers iets te doen, hem in zijn testament te
zetten, te bepalen dat hij bij zijn opening tegenwoordig zou zijn,
wanneer de tijd daarvoor gekomen was.

Het was inderdaad een groot genot, men besloot nu geen thee te drinken
maar met de voordrachten door te gaan, mensje spelen noemden ze dat, en
er was geen kwaad bij, het was maar spel. Ieder dacht aan zichzelf en
aan wat het spaarvarken dacht, en het spaarvarken dacht het verst, het
dacht immers aan testament en begrafenis, en wanneer heeft die plaats,
altijd vóór men het verwacht. Krak! Daar viel het van de kast en lag in
scherven op de grond, terwijl de geldstukken dansten en sprongen; de
kleinste draaiden, de grote rolden, in het bijzonder die ene
rijksdaalder: hij wilde zo graag de wijde wereld in. En dit gebeurde
ook, met hem en met allen. De scherven van het spaarvarken kwamen in het
vuilnisvat, maar op de kast stond er de volgende dag een nieuw
spaarvarken van aardewerk. Er was nog geen enkel muntstuk in, daarom kon
het ook niet rammelen. In dit opzicht leek het op het andere, dat was
tenminste een begin - en daarmee willen wij eindigen.
