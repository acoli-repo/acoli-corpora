# author: Hans Christian Andersen
# source: tbc
# url: https://www.andersenstories.com/nl//andersen_sprookjes/een_stukje_parelsnoer
# note: copyright of translation tbc

## Een stukje parelsnoer 

De spoorweg in Denemarken ligt nog alleen maar tussen Kopenhagen en
Korsör: het is een stuk parelsnoer. Europa bezit een schat van die
parels; de kostbaarste daar heten: Parijs, Londen, Wenen, Napels. Maar
velen wijzen niet deze grote plaatsen aan als hun schoonste parel, maar
een klein onaanzienlijk plaatsje waar zij zich echt thuis voelen; daar
wonen de mensen die hun lief zijn, ja, dikwijls is het maar een op
zichzelf staande hoeve, een klein huisje, verscholen tussen groene
heggen, een punt dat voorbijvliegt, terwijl de trein voortjaagt.

Hoevele parels zijn er wel aan het snoer van Kopenhagen tot Korsör? Wij
zullen er zes bekijken, waaraan velen niet achteloos voorbij zullen
gaan, oude herinneringen en de poëzie zelf geven deze parels een glans,
zodat zij stralen voor onze geest. Vlak bij de heuvel waarop het slot
van Frederik de Zesde ligt en het huis waar Öhlenschlager zijn jeugd
doorbracht, glanst beschut door de bossen van Söndermark een van die
parels. Men noemde die "het hutje van Philemon en Baucis," dat wil
zeggen het huis van twee beminnelijke oude mensen.

Hier woonden Rahbek en zijn vrouw Gamma; hier kwamen onder hun gastvrij
dak een mensenleven lang allen te zamen uit het drukke Kopenhagen die
uitmuntten door geest.

Hier was een huis des geestes en nog... Zeg nu niet: "Ach, wat een
verandering!" - Nee, nog steeds is hier een huis des geestes, een
broeikas voor de kwijnende plant.

De bloemknop die geen kracht genoeg heeft zich te ontplooien, bezit toch
in het verborgene alle kiemen voor blaadjes en zaad.

Hier schijnt de zon des geestes binnen, hier brengt zij opgewektheid en
leven.

De wereld daarbuiten straalt door de ogen naar binnen in de onpeilbare
diepten van de ziel: het huis van de idioot, omgeven door mensenliefde,
is een heilige plaats, een broeikas voor de kwijnende plant die eens in
Gods tuin zal worden overgeplant en zal bloeien.

De zwaksten van geest zijn nu hier verzameld, waar eens de grootsten en
krachtigsten bijeenkwamen, van gedachten wisselden en omhoogstreefden
-- omhoog straalt hier nog steeds de vlam van de zielen in "het hutje
van Philemon en Baucis."

De stad van de koningsgraven bij de bron van Hroar, het oude Roeskilde,
ligt voor ons; de slanke spitsen van de kerktorens verheffen zich boven
de lage stad en weerspiegelen zich in de ÏJsf jord; één graf slechts
willen wij hier bezoeken en bezien in het glas van de parel.

Het is niet dat van de machtigste koningin van de drie verenigde noordse
rijken, Margarethe, nee, daarbinnen op het kerkhof, welks witte,muren
wij voorbijvliegen, is het graf; een eenvoudige steen is erover gelegd,
de koning van het orgel, de vernieuwer van het Deense lied, ligt hier.

De oude sagen werden melodieën in onze ziel, wij hoorden hoe "de
heldere golven klotsten," - "er een koning in Lejre woonde."
Roeskilde, de stad van de koningsgraven, in uw parel willen wij kijken
naar het eenvoudige graf, waar in de steen zijn uitgebeiteld een lied en
de naam: Weyse. Nu komen wij langs Sigersted bij de stad Ringsted: het
bed van de rivier is laag gelegen; het gele koren groeit waar Hagbarths
bootje aanlegde, niet ver van Signes jonkvrouwelijke woning. Wie kent
niet de sage van Hagbarth, die aan de eik hing en de woning van de
kleine Signe, die in brand stond, de sage van een grote liefde.
"Heerlijk Sorö, door bossen omkranst!" Gij stille kloosterstad kunt nu
uitkijken door de met mos begroeide bomen; niet jeugdige blik kijkt gij
van de Academie over het meer naar de grote wereldweg, hoort de draak
van de locomotief blazen terwijl hij door het bos vliegt Sorö, parel van
de dichtkunst, die Holbergs stoffelijk overschot bewaart! Als een
statige witte zwaan ligt bij het diepe bosmeer het slot van uw wijsheid
en daartegenaan ligt schitterend als een witte aster in het bos een
huisje, vandaaruit klinken vrome psalmen door het gehele land, woorden
worden daar gesproken, de boeren luisteren ernaar en leren zo het
verleden van Denemarken kennen.

Het groene bos en het gezang van de vogels horen bij elkaar, evenals de
namen Sorö en Ingemann. Naar de stad Slagelse! - Wat weerspiegelt zich
hier in het glas van de parel? Verdwenen is het klooster Antvorskov,
verdwenen de rijke zalen van het slot, zelfs de eenzaam staande verlaten
vleugel; maar er staat daar nog een oud gedenkteken, vernieuwd en steeds
weer vernieuwd, een houten kruis op de-heuvel waar in de tijd van de
legenden de heilige Andreas, de pastoor van Slagelse, ontwaakte, toen
hij in één nacht van Jeruzalem hierheen gedragen was. Korsör, hier werd
gij geboren, die ons gaf: "Scherts met ernst vermengd In liederen van
Knud Sjaellandsfar." Gij, meester van het woord en de geest! De
ineenstortende oude wallen van de verlaten vesting zijn hier het laatst
zichtbare getuigenis van het huis waar gij uw jeugd doorbracht; wanneer
de zon ondergaat wijzen hun schaduwen naar de plek waar uw geboortehuis
stond; vanaf die wallen zaagt gij, toen gij "nog klein waart,"
kijkende naar de hoogten van Sprogö, "de maan achter het eiland
verdwijnen" en gij bezong de maan in een ontsterfelijk gedicht, zoals
ge later de bergen van Zwitserland bezong, gij die rondtrok in de
doolhof van de wereld en bevond dat... ."..Nergens bloeit de roos zo
rood en teer, En nergens doen de doornen minder pijn, En nergens vinden
wij het zachte bedje weer, Waarop wij eenmaal rustten, jong en rein."
Gij liefelijke zanger van scherts en luim, we vlechten u een krans van
lievevrouwebedstro, werpen die in het meer en de golven zullen hem naar
de fjord van Kiel dragen, aan wier kust uw stoffelijk overschot rust;
die breng u een groet van het jonge geslacht, een groet van uw
geboortestad Korsör - waar het parelsnoer ophoudt. "Het is heus een
stuk parelsnoer van Kopenhagen naar Korsör," zei grootmoeder die had
horen voorlezen wat wij zoeven lazen. "Het is een parelsnoer voor mij
en dat werd het al meer dan veertig jaar geleden," zei zij. "Toen
hadden wij geen stoommachines, wij hadden dagen nodig voor die weg waar
jullie slechts uren voor nodig hebben.

Het was in 1815, toen was ik eenentwintig jaar; dat is een heerlijke
leeftijd, ofschoon in-de-zestig ook een heerlijke leeftijd is, zo
gelukkig! -- In mijn jeugd, ja, toen was het een heel andere
zeldzaamheid dan nu om naar Kopenhagen te gaan, de stad der steden, naar
onze mening. Mijn ouders wilden na twintig jaar weer eens die stad
bezoeken, ik moest mee; wij hadden al jaren over die reis gepraat en nu
zou het toch heus gebeuren! Ik dacht dat er een heel nieuw leven voor
mij zou beginnen en in zeker opzicht begon er ook een nieuw leven voor
mij. Er werd genaaid en gepakt en toen wij zouden vertrekken, ja,
hoeveel goede vrienden kwamen ons toen niet vaarwel zeggen! Het was een
grote reis die we zouden ondernemen! Vroeg in de morgen reden wij uit
Odense weg in het Holsteinse wagentje van mijn ouders; bekenden knikten
ons toe vanuit hun vensters, de hele straat door, bijna totdat wij
buiten de St.-Jorispoort waren gekomen.

Het weer was heerlijk, de vogels zongen, alles ging prettig, je vergat
dat het een lange, moeilijke weg was naar Nyborg. Tegen de avond kwamen
wij daar aan; de post kwam eerst Iaat in de nacht binnen en vóór die
tijd ging het beurtschip niet. Wij gingen toen aan boord: daar strekte
zich nu het grote water voor ons* uit, zo ver onze ogen reikten, zo
doodstil. Zonder ons uit te kleden legden wij ons te slapen.

Toen ik 's morgens vroeg wakker werd en op het dek kwam was er nergens
enig uitzicht, zó mistte het. Ik hoorde de hanen kraaien, zag de zon
opkomen en hoorde de klokken luiden, waar zouden wij toch zijn? De mist
trok op en wij lagen warempel nog in de haven van Nyborg. Later op de
dag ging het een beetje waaien, maar de wind kwam van de verkeerde kant;
wij laveerden en laveerden en eindelijk waren wij dan zo gelukkig even
over elf 's avonds KorsÖr te bereiken, wij hadden toen tweeëntwintig
uur gedaan over die vier mijlen.

Het was goed weer aan land te komen, maar donker was het, de lantarens
brandden slecht en alles was wildvreemd voor mij, die nooit in een
andere stad dan Odense was geweest. "Kijk, hier werd Baggesen
geboren," zei mijn vader, "en hier leefde Birckner." Toen leek die
oude stad met haar kleine huisjes ineens lichter en groter geworden;
daarbij kwam dat wij zo blij waren weer vaste grond onder de voeten te
hebben. Slapen kon ik die nacht niet door het vele dat ik nu reeds had
gezien en beleefd sinds ik twee dagen geleden van huis was gegaan.

De volgende morgen moesten wij vroeg op. Wij hadden een slechte weg voor
ons met steile hellingen en heel veel kuilen, voor wij Slagelse
bereikten en verderop, aan de andere kant, was het niet veel beter en
wij wilden graag zo vroeg bij het Kreeftenhuis aankomen dat wij vandaar
nog bij dag naar Sorö konden gaan en Möllers Emil konden opzoeken, zoals
wij hem noemden. Ja, dat was jullie grootvader, mijn man zaliger, de
proost, hij was student in Sorö en had juist zijn tweede examen gedaan.
Wij kwamen 's middags bij het Kreeftenhuis aan.

Dat was toen een mondaine gelegenheid, het beste hotel op de hele reis
en de mooiste streek, ja, jullie zullen toch allemaal moeten toegeven
dat het dat nog is. Juffrouw Plambek was een ferme waardin, alles daar
in huis glom a s een gladgeboende vleesplank. Aan de muur hing in glas
omlijst Baggesens brief an haar, dat was een hele bezienswaardigheid;
voor mij was het zeker iets bijzonders.

Toen gingen wij naar Sorö en zochten daar Emil op; jullie kunnen je
voorstellen hoe blij hij was ons te zien en wij hem, hij was zo aardig
en attent. Met hem zagen wij toen de kerk met Absalons graf en Holbergs
kist; wij zagen de oude inscripties van de monniken en wij voeren over
het meer naar de "Parnassus," de mooiste avond die ik mij herinner! Ik
dacht bij me zelf, als men ergens ter wereld zou kunnen dichten, dan
moest het in Sorö zijn, in die heerlijke vreedzame natuur.

Toen liepen wij in de maneschijn langs het Filosofenpad, zoals men het
daar noemt, die mooie eenzame weg langs het meer en het moeras in de
richting van het Kreeftenhuis. Emil bleef bij ons eten, vader en moeder
vonden dat hij zo verstandig was geworden en er zo goed uitzag.

Hij beloofde ons dat hij over vijf dagen in Kopenhagen bij zijn familie
zou zijn en ons zou komen opzoeken; het was namelijk Pinksteren.

Die uren in Sorö en in het Kreeftenhuis, ja, die horen tot de schoonste
parels van mijn leven.

De volgende morgen vertrokken wij heel vroeg, want wij hadden een lange
weg af te leggen vóór wij Roeskilde bereikten en daar moesten wij niet
al te laat aankomen, want wij wilden de kerk nog zien en later op de
avond wilde vader een oude schoolkameraad opzoeken.

Dat gebeurde ook en toen overnachtten wij in Roeskilde en de dag daarop,
maar eerst tegen de middag - - want dat was de slechtste, de meest
stukgereden weg die wij voor ons hadden -- kwamen wij in Kopenhagen
aan. Ongeveer drie dagen hadden wij gedaan over de reis van Korsör naar
Kopenhagen, nu nebben jullie daarvoor maar drie uur nodig.

De parels zijn niet kostbaarder geworden, dat is onmogelijk, maar het
snoer is nieuw en wonderbaarlijk geworden. Ik bleef met mijn ouders drie
weken in Kopenhagen. Volle achttien dagen waren wij daar samen met Emil
en toen wij naar Funen terugreisden, vergezelde hij ons helemaal van
Kopenhagen tot Korsör; daar verloofden wij ons vóór wij scheidden; zo
begrijpen jullie dat ook ik de weg van Kopenhagen naar Korsör een stuk
parelsnoer noem.

Daarna, toen Emil een beroep kreeg in de buurt van Assens, trouwden wij.
Wij praatten dikwijls over die Kopenhaagse reis en een herhaling ervan,
maar toen kwam eerst jullie moeder en toen kreeg zij broertjes en zusjes
en er was heel wat om voor te zorgen en op te passen, en toen nu vader
bevorderd werd en proost werd, ja, het was allemaal zegen en vreugde,
maar in Kopenhagen kwamen wij niet. Nooit kwam ik er weer, hoe dikwijls
wij er ook over dachten en praatten en nu ben ik te oud geworden en ik
ben niet sterk genoeg meer om met de trein te reizen; maar blij met de
trein ben ik! Het is een zegen dat wij die hebben! Nu kunnen jullie
sneller naar mij komen! Nu ligt Odense immers niet veel verder van
Kopenhagen dan het in mijn jeugd van Nyborg lag. Jullie kunnen nu naar
Italië vliegen net zo snel als onze tocht naar Kopenhagen duurde! Ja,
dat is wat! Toch blijf ik maar stil zitten, ik laat anderen reizen; laat
ze naar mij toe komen, maar jullie moeten niet lachen omdat ik zo stil
blijf zitten. Ik ben van plan een heel andere grote reis te ondernemen
dan die van jullie, een die heel wat sneller is dan die per trein:
wanneer God het wil, dan reis ik naar grootvader en wanneer jullie
gedaan hebben wat je moest doen en vreugde geschept in het leven, dan
weet ik, dat jullie tot ons komen en wanneer wij daar dan praten over de
dagen van ons aardse leven, geloof me, kinderen, ik zeg ook daar,
evenals nu: "Van Kopenhagen naar Korsör, ja, dat is heus een stukje
parelsnoer."
