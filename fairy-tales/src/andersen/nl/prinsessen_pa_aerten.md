# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_prinses_op_de_erwt
# note: copyright of translation tbc

## De prinses op de erwt 

Er was eens een prins die zo graag een prinses wilde hebben, maar het
moest een echte prinses zijn. Hij reisde de hele wereld rond om er één
te vinden, maar overal kwam er iets tussen. Prinsessen waren er genoeg,
maar of het échte prinsessen waren, daar kon hij nooit helemaal achter
komen, altijd was er iets dat niet helemaal in de haak was. Toen kwam
hij weer thuis en was erg bedroefd, want hij wilde graag een heuse
prinses hebben.

Op een avond brak er een verschrikkelijk onweer los; het bliksemde en
donderde, de regen stroomde neer: het was vreselijk! Toen werd er aan de
stadspoort geklopt en de oude koning ging opendoen.

Het was een prinses die buiten stond. Maar, lieve hemel, wat zag ze
eruit door de regen en het noodweer! Het water liep uit haar kleren en
haren, bij de punt van haar schoen liep het erin en bij de hiel er weer
uit; zij zei dat ze een echte prinses was.

"Ja, daar zullen we wel achter komen!" dacht de oude koningin, maar ze
zei niets. Ze ging haar slaapkamer binnen, nam al het beddengoed weg en
legde een erwt op de bodem van het bed, nam toen twintig matrassen,
legde die boven op de erwt en toen opnieuw twintig veren bedden boven op
de matrassen.

Daar moest de prinses nu 's nachts op liggen.

's Morgens vroegen ze haar hoe ze had geslapen.

"O, verschrikkelijk slecht!" zei de prinses, "ik heb de hele nacht
bijna geen oog dicht gedaan! De hemel weet wat er in mijn bed lag. Ik
heb op iets hards gelegen en ik ben over mijn hele lichaam bont en
blauw! Het is afschuwelijk!"

Toen konden ze zien dat het een echte prinses was omdat ze dóór de
twintig matrassen en de twintig veren bedden heen de erwt gevoeld had.
Zó teer van huid kon alleen maar een heuse prinses zijn.

De prins nam haar toen tot vrouw, want nu wist hij dat hij een echte
prinses had, en de erwt kwam in het museum waar ze nu nog is te zien,
als tenminste niemand haar weggenomen heeft.

Kijk, dit was nu een echte vertelling!
