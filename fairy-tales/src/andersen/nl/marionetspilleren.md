# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_poppenspeler
# note: copyright of translation tbc

## De poppenspeler 

Er was op de stoomboot een oud uitziende man die zo vergenoegd keek dat,
als zijn gezicht niet loog, hij de gelukkigste mens op aarde moest
zijn.
Dat was hij ook, zei hij. Ik hoorde het uit zijn eigen mond. Het was een
Deen, een landsman van mij, een reizend theaterdirecteur. Hij had zijn
hele personeel bij zich, dat lag in een grote kist: het was een
marionettentheater. Zijn aangeboren goede humeur, zei hij, was gelouterd
door een ingenieur en bij dat experiment was hij volkomen gelukkig
geworden. Ik begreep hem niet dadelijk, maar toen legde hij mij de hele
geschiedenis heel helder uit.
Hier is ze. "Het was in Slagelse," zei hij. "Ik gaf een voorstelling
in de herberg van het postkantoor, een briljante gelegenheid en een
briljant publiek, geen van allen aangenomen, op een paar oude juffrouwen
na.

Toen kwam er één personage, in het zwart gekleed, die eruit zag als een
student.
Hij ging zitten en lachte altijd op het juiste ogenblik, klapte op het
juiste ogenblik: het was een ongewone toeschouwer. Ik moest weten wie
hij was en ik hoorde dat het een ingenieur was van de Technische
Hogeschool, uitgezonden om de mensen in de provincie wat te leren. Om
acht uur was de voorstelling uit, kinderen moeten immers vroeg naar bed
en je moet denken aan het gemak van het publiek. Om negen uur begon de
ingenieur met zijn voordracht en zijn proeven en nu was ik onder zijn
gehoor.
Het was merkwaardig om te zien en te horen. Het meeste ging over mijn
hoofd heen en bij de dominee naar binnen, om zo te zeggen, maar dit
moest ik toch denken: "Wanneer wij mensen zoiets kunnen uitvinden, dan
moeten wij het ook langer kunnen uithouden dan tot het ogenblik waarop
we onder de aarde gestopt worden."

Het waren niets dan kleine wonderen die hij verrichtte en toch liep
alles zo gesmeerd, zomaar vanzelf. In de tijd van Mozes en de profeten
was zo'n ingenieur een van 's lands wijzen geworden en in de
middeleeuwen hadden ze hem verbrand. Ik sliep de hele nacht niet en toen
ik de volgende avond een voorstelling gaf en de ingenieur er weer was,
toen kwam ik echt in een goede stemming. Ik heb gehoord van een
toneelspeler die, als hij voor "jonge minnaar" speelde, voortdurend
maar aan één persoon uit het publiek dacht; voor haar speelde hij en de
hele verdere zaal vergat hij.

De ingenieur was nu mijn "persoon," mijn hele publiek waar ik voor
speelde. Toen de voorstelling uit was werden alle poppen teruggeroepen
en de ingenieur nodigde me uit een glas wijn met hem te drinken; hij
praatte over mijn komedie en ik over zijn wetenschap en ik geloof dat
wij alle twee aan beide voorstellingen evenveel genoegen hadden beleefd.
Maar ik had toch het laatste woord want er was in zijn voorstelling
zoveel waar hij zelf geen rekenschap van kon geven. Bijvoorbeeld dat een
stuk ijzer dat door een spiraal valt, magnetisch wordt, ja, wat betekent
dat: de geest is over het stuk ijzer gegaan, maar waar is die vandaan
gekomen? "Het is net als met de mensen," dacht ik. "Onze Lieve Heer
laat hen vallen door een spiraal van de tijd en de geest komt over hen
en zo staat daar dan een Luther, een Napoleon of zo iemand. "De hele
wereld is een reeks van wonderen," zei de ingenieur, "maar wij zijn er
zo aan gewoon dat wij er niets bijzonders meer aan vinden." En hij
praatte en hij verklaarde, op het laatst was het net alsof hij mijn
hersenpan oplichtte en ik moest eerlijk bekennen dat, als ik niet een
oude man was geweest, ik onmiddellijk naar de Technische Hogeschool zou
zijn gegaan en dan zou ik het naadje van de kous hebben willen weten, al
was ik ook één van de gelukkigste mensen. "Eén van de gelukkigste!"
zei hij, en het was net alsof hij ervan proefde. "Bent u gelukkig?"
vroeg hij. "Ja," zei ik, "gelukkig ben ik, ik ben welkom in alle
steden waar ik met mijn troepje kom. Ik heb weliswaar nog één wens, die
zo nu en dan over mij komt, als een nachtmerrie die er met mijn goede
humeur vandoor gaat: dat is nog eens directeur te worden van een levende
troep, van een mensentoneelgezelschap." - "U wenst dus uw poppen
levend, u wilt dat zij echte toneelspelers zullen worden," zei hij,
"en u zelf wilt directeur worden, dan zou u volkomen gelukkig zijn,
gelooft u?" Hij geloofde het niet, maar ik geloofde het wel en wij
praatten heen en weer en toen bleven wij beiden op ons stuk staan, maar
wij klonken met elkaar en de wijn was heel goed, maar er was toverij in,
want het slot van het verhaal is dat ik een beetje beneveld raakte. Toch
was het niet zo, ik zag alles heel duidelijk.

Het was alsof de zon in de kamer scheen, het gezicht van de ingenieur
straalde en ik moest denken aan de oude goden in hun eeuwige jeugd, toen
zij op aarde rondwandelden.
Dat zei ik hem, toen glimlachte hij en ik zou gezworen hebben dat hij
een verklede god was of één van de familie - en dat was hij. Mijn
liefste wens zou vervuld worden, de poppen zouden leven en ik zou
directeur van mensen worden. Wij dronken erop; hij pakte al mijn poppen
in de houten kist, bond die op mijn rug en toen liet hij mij vallen door
een spiraal. Ik hoor nog hoe ik neerplofte. Ik lag op de grond, dat is
vast en zeker, en de hele troep sprong de kist uit.

De geest was over hen allen gekomen, alle poppen waren voortreffelijke
kunstenaars geworden, dat zeiden ze zelf en ik was directeur. Alles was
klaar voor de eerste voorstelling; de hele troep wilde me spreken en het
publiek ook.
De danseres zei dat, als zij niet op één been stond, het hele huis zou
vallen, zij was nummer één en wilde als zodanig worden behandeld. De pop
die voor keizerin speelde wilde buiten het toneel ook als keizerin
behandeld worden, want anders raakte zij uit haar rol. Degene die
gebruikt werd om een brief binnen te brengen, deed zo gewichtig alsof
hij "jonge minnaar" was, want de kleinen zijn, in een artistiek
ensemble, van evenveel gewicht als de groten, zei hij. Toen verlangde de
held dat zijn hele rol alleen maar uit slotreplieken zou bestaan, want
daar werd het meest bij geapplaudisseerd; de primadonna wilde alleen
maar in rood licht spelen, want dat flatteerde haar zo - zij wilde niet
in blauw licht spelen.
Het waren net vliegen in een fles en ik zat midden in de fles, ik was
directeur. Ik was buiten adem, ik was mijn hoofd kwijt, ik was zo
ellendig als een mens maar zijn kan.
Het was een nieuw mensengeslacht waar ik in verzeild was geraakt. Ik
wenste dat ik hen allemaal weer in de kist had en dat ik nooit directeur
was geworden. Ik zei hun ronduit dat zij toch eigenlijk allemaal maar
poppen waren en toen sloegen ze me dood. Ik lag op mijn bed in mijn
kamer, hoe ik van de ingenieur daar terecht was gekomen, dat mag hij
verklaren, maar ik kan het niet.

De maan scheen naar binnen op de vloer, waar de poppenkast ondersteboven
lag en alle poppen lagen verspreid in het rond, kleine en grote, de hele
zaak; maar ik was er gauw bij, ik sprong uit mijn bed en allemaal kwamen
ze weer in de kist; sommige op hun kop en sommige op hun benen. Ik smeet
het deksel dicht en ging zelf boven op de kist zitten; het was om uit te
tekenen! Kunt u het voor u zien, ik wel. "Nu blijven jullie daar," zei
ik, "en nooit wens ik meer dat jullie vlees en bloed krijgen!" Ik was
in zo'n vrolijke stemming, ik was de gelukkigste mens; de ingenieur had
mij gelouterd. Ik zat daar in pure gelukzaligheid, viel op de kist in
slaap, en 's morgens - eigenlijk was het 's middags, maar ik sliep die
morgen wonderbaarlijk lang - zat ik er nog, gelukkig, en ik had intussen
geleerd dat mijn vroegere enige wens dom was geweest. Ik vroeg naar de
ingenieur, maar hij was weg, net als de Griekse en Romeinse goden. En
van die tijd af was ik de gelukkigste mens. Ik ben een gelukkige
directeur, mijn personeel heeft niet veel praats, het publiek evenmin,
dat vermaakt zich kostelijk, ik maak al mijn stukken zelf. Ik neem uit
alle komedies het beste en niemand ergert zich erover. Stukken waar de
grote theaters de diepste minachting voor hebben, maar waar het publiek
dertig jaar geleden achteraan liep en om griende, daarover ontferm ik me
nu, die voer ik nu op voor de kleintjes en die kleintjes, die grienen
net als vader en moeder vroeger.
Ik voer "Johanna Montfaucon" op en "Dyveke," maar gecoupeerd, want
de kleintjes houden niet erg van langdradig verliefd geleuter, zij
willen ongeluk, maar gauw. Nu heb ik Denemarken van buiten en van binnen
bereisd, ken alle mensen en men kent mij; nu ben ik op weg naar Zweden
en heb ik daar succes en verdien ik er goed geld, dan word ik
Scandinaviër, anders niet, dat zeg ik u die mijn landsman bent."
En ik, als landsman, vertel het natuurlijk onmiddellijk verder, alleen
om te vertellen.
