# author: Hans Christian Andersen
# source: tbc
# url: https://www.andersenstories.com/nl//andersen_sprookjes/het_lelijke_jonge_eendje
# note: copyright of translation tbc

## Het lelijke jonge eendje 

Het was zomer en zó heerlijk buiten op het land! Het graan was goudgeel,
de haver groen, het hooi stond in oppers op de groene weiden en daar
liep de ooievaar op zijn lange rode benen en klepperde Egyptisch, want
die taal had hij van zijn moeder geleerd. Rondom de akkers en de weiden
waren er grote bossen en midden in die bossen diepe meren; ja, het was
werkelijk heerlijk daar buiten op het land!

Midden in de zonneschijn lag een oud landgoed met diepe grachten er
omheen en van de muren tot aan het water groeiden de bladeren van het
groot hoefblad, die zo hoog waren, dat kleine kinderen er rechtop onder
konden staan: het was er net zo wild als in het dichtste bos. Daar zat
een eend op haar nest; zij moest haar kuikentjes uitbroeden, maar nu had
ze er heus genoeg van, omdat het te lang duurde en ze maar zo zelden
bezoek kreeg. De andere eenden hielden er meer van rond te zwemmen in de
grachten, dan onder een zuringblad met haar te zitten snateren.

Eindelijk sprong het ene ei na het andere open: "piep, piep," klonk
het; alle eierdooiers waren levend geworden en staken het kopje naar
buiten.

"Vlug! Vlug!" zei ze en ze repten zich wat ze konden en keken naar
alle kanten. De moeder liet ze kijken zoveel ze maar wilden, want groen
is goed voor de ogen.

"Wat is de wereld toch groot!" zeiden de jonge eendjes, want ze hadden
nu heel wat meer plaats, dan toen ze in het ei zaten.

"Denken jullie, dat dit de hele wereld is?" zei de moedereend, "die
strekt zich nog heel ver uit aan de andere kant van de tuin, tot op het
erf van de dominee, maar daar ben ik nooit geweest. Ik heb jullie hier
toch wel allemaal bij elkaar?" De moedereend stond op en zei: "Neen,
ik heb ze niet allemaal. Het grootste ei ligt er nog; hoe lang zal dat
nog duren? Nu heb ik er toch gauw genoeg van!" En ze ging weer op het
nest zitten.

"Wel, hoe gaat het, buurvrouw?" zei een oude eend, die op visite kwam.

"Het duurt zo lang met dat ene ei," zei de eend, die op het nest zat.
"Er wil maar geen gat in komen. Maar nu moet je de anderen eens zien.
Zijn het niet de liefste eendjes van de wereld " Ze lijken allemaal op
hun vader, die booswicht! Die komt me niet eens feliciteren." - "Laat
me dat ei eens zien, dat niet wil barsten," zei de oude eend. "Je kunt
ervan op aan, dat het een kalkoenei is. Ik ben ook eens zo voor de mal
gehouden, maar ik zal je vertellen, dat ik heel wat had uit te staan met
de jongen, want ze zijn bang voor het water. Ik kon ze er maar niet in
krijgen; ik kwaakte en snaterde, maar het hielp niet! " Laat mij dat ei
eens zien! Ja zeker, dat is een kalkoenei. Laat hem liggen en leer de
andere kinderen zwemmen!"

"Ik wil er toch nog een beetje op blijven zitten!" zei de moedereend.
"Ik heb er nu toch al zo lang op gezeten."

"Ga je gang!" sprak de oude eend en ging weg.

Eindelijk barstte het grote ei. "Piep! Piep!" zei het jong en waggelde
naar buiten, want het was erg groot en lelijk. De moedereend keek ernaar
en zei: "Je bent een vreselijk groot eendenjong. Geen van de anderen
ziet er zo uit. Het zal toch geen kalkoenkuiken zijn? Daar zullen we
gauw achter komen. In het water moet hij, al moet ik hem er zelf
intrappen!"

De volgende dag was het heerlijk weer, de zon scheen op alle groene
zuringplanten. De moedereend ging met haar hele gezin naar de gracht
toe. Plons! Zij sprong in het water en riep: "Vlug! Vlug!" en het ene
jonge eendje na het andere plompte er in; het water sloeg hen over het
hoofd, maar ze kwamen dadelijk weer boven en dreven zo heerlijk, de
pootjes gingen vanzelf. Ze waren er allemaal in; zelfs het lelijke
grijze eendje zwom mee.

"Neen, dat is geen kalkoen!" zei ze. "Kijk eens, hoe mooi hij zijn
poten gebruikt en wat houdt hij zich recht. Dat is mijn eigen jong. Hij
is toch eigenlijk heel aardig, als je hem goed bekijkt. Vlug! Vlug! Kom
met me mee, dan zal ik jullie in de wereld brengen en je voorstellen op
het eendenveldje, maar jullie moeten altijd vlak bij me blijven, zodat
niemand op je trapt, en pas op voor de kat!" En zo kwamen ze op het
eendenveldje. Daar heerste een vreselijk lawaai, want er waren twee
gezinnen, die om een palingkop vochten, en tenslotte kreeg de kat hem
nog.

"Kijk, zo gaat het nu in de wereld," zei de moedereend en likte zich
de snavel af, want zij wou ook de palingkop wel hebben. "Gebruik nu je
poten," zei ze. "Zorg, dat je mooi kwaakt en buig met je hals voor die
oude eend daar; ze is de voornaamste van allen hier. Ze is van adel,
daarom is ze dik; en zie je wel, dat ze een rood bandje om haar poot
heeft? Dat is iets heel moois en de hoogste onderscheiding die een eend
kan krijgen. Dat betekent zoveel als dat men haar niet kwijt wil raken
en dat alle mensen en dieren haar zullen herkennen. Vooruit nu! Niet met
je poten naar binnen. Een welopgevoede jonge eend zet zijn poten ver uit
elkaar, net als vader en moeder. Kijk zo! Buig nu met je hals en zeg:
Kwaak!"

En dat deden ze; de andere eenden er om heen keken naar hen en zeiden
heel luid: "Het is wat moois! Nu krijgen we dat stel er nog bij, alsof
er nog niet genoeg zijn! En foei, wat ziet dat ene jong er uit! Dat
laten we niet toe!" En onmiddellijk vloog er een eend op hem af en beet
hem in zijn nek.

"Laat hem met rust!" zei de moedereend, "hij doet toch niemand
kwaad!"

"Ja, maar hij is zo groot en zo raar," sprak de eend, die gebeten had,
"en daarom moeten we hem mores leren!"

"U hebt mooie kinderen, moeder!" zei de oude eend met het bandje om
haar poot. "Ze zijn allemaal mooi, op één na, die is mislukt. Ik wou,
dat U hem over kon maken!"

"Dat gaat niet, Uw genade!" antwoordde de moedereend. "Hij is niet
mooi, maar hij heeft een echt goed karakter en zwemt net zo goed als een
van de anderen, ja, ik durf zelfs zeggen een beetje beter. Ik denk, dat
hij er wel doorheen zal groeien en mettertijd wat slanker zal worden.
Hij heeft te lang in het ei gezeten en daarom heeft hij nog niet het
goede figuur!" En zij plukte hem in zijn nek en streek zijn veren glad.
"Bovendien is het een woerd," zei ze, "en het doet er dus niet zo
veel toe, ik geloof dat hij sterk zal worden; hij zal zich er heus wel
doorheen slaan!"

"De andere eendjes zijn aardig," zei de oude eend. "Doe alsof je
thuis bent en als je een palingkop vindt, mag je me die brengen!" En zo
was het net alsof ze thuis waren.

Maar het arme eendje, dat het laatst uit het ei was gekropen en zo
lelijk was, werd gebeten en geduwd en voor de gek gehouden. "Hij is te
groot!" zeiden ze allemaal, en de kalkoense haan, die met sporen was
geboren en zich daarom verbeeldde dat hij keizer was, blies zich op als
een schip met volle zeilen, vloog op hem af en kakelde, dat hij er een
rood hoofd van kreeg.

Het arme eendje wist zich niet te bergen, het was erg bedroefd, omdat
het er zo lelijk uitzag en bespot werd door de hele eendenhof. Zo ging
het de eerste dag en het werd hoe langer hoe erger. De arme jonge eend
werd door alle andere opgejaagd, zelfs zijn eigen broertjes en zusjes
deden lelijk tegen hem en ze zeiden maar steeds: "Nam de kat je maar
mee, lelijk spektakel!" De moeder zei: "Was je maar heel ver weg!" en
de eenden beten hem en de kippen pikten hem en het meisje, dat de dieren
kwam voeren, schopte hem.

Toen liep hij weg en vloog over de omheining; de vogeltjes in de bosjes
vlogen verschrikt op. "Dat is omdat ik zo lelijk ben!" dacht het
eendje en deed zijn ogen dicht; maar hij liep toch maar weg.

Zo kwam hij in een grote plas, waar de wilde eenden woonden. Daar lag
hij de hele nacht, want hij was toch zo moe en verdrietig. Tegen de
morgen vlogen de wilde eenden op en zagen de nieuwe kameraad.

"Wat ben jij voor iemand?" vroegen ze en het eendje draaide zich naar
alle kanten en groette zo goed hij kon.

"Je bent foeilelijk!" zeiden de wilde eenden. "Maar dat is ons om het
even, als je maar niet in onze familie trouwt." De stakker! Hij dacht
in het geheel niet aan trouwen, als hij maar in het riet mocht liggen en
wat water uit de plas mocht drinken.

Daar lag hij twee dagen lang; toen kwamen er twee wilde mannetjesganzen.
Ze waren nog niet heel lang uit het ei en daarom waren ze zo kwiek.

"Hoor eens kameraad," zeiden ze, "je bent zo lelijk, dat we je wel
mogen. Wil je meegaan en een trekvogel worden? Dicht hierbij, in een
andere plas, zijn aardige lieve wilde ganzen, allemaal wijfjes. Je kunt
daar je geluk beproeven, hoe lelijk je ook bent."

"Pief, paf!" klonk het plotseling boven hen en beide wilde ganzen
vielen dood neer in het riet; het water werd bloedrood. "Pief, paf!*"
klonk het weer; hele troepen wilde ganzen vlogen op uit het riet en toen
knalde het weer. Er werd een grote jacht gehouden; de jagers lagen om de
plas heen, sommigen zaten zelfs op de takken van de bomen, die zich ver
over het riet uitstrekten. De blauwe damp dreef als een wolk tussen de
donkere bomen en bleef hangen boven het water; de jachthonden kwamen
door de modder gelopen, plas, plas, zodat biezen en riet naar alle
kanten uit elkaar bogen. Tot grote schrik van het arme eendje; hij
draaide zijn kop om hem onder zijn vleugels te steken en op hetzelfde
ogenblik stond vlakbij een vreselijk grote hond; zijn tong hing hem ver
uit de bek en zijn ogen fonkelden. Hij hapte naar het eendje, liet zijn
scherpe tanden zien, en plas, plas, ging hij verder, zonder de eend mee
te nemen. "De hemel zij dank!" zuchtte het eendje. "Ik ben zo lelijk,
dat zelfs de hond me niet wil bijten"

En hij bleef stil liggen, terwijl de hagelkorrels door het riet suisden
en het ene schot na het andere klonk.

De dag was al een heel eind verstreken voor het stil werd, maar het arme
eendje durfde nog niet op te staan; hij wachtte nog enige uren voor hij
rondkeek en toen liep hij zo hard hij kon weg uit de plas. En hij bleef
maar lopen, door de wei en over stoppelveldjes. Er stond zo'n wind, dat
hij moeite had vooruit te komen.

Tegen de avond kwam hij aan een armoedig boerenhuis; dit was zo
bouwvallig, dat het zelf niet wist naar welke kant het zou vallen en
zodoende bleef het staan. De wind gierde zo om het eendje heen, dat hij
moest gaan zitten om niet weg te waaien. Het werd hoe langer hoe erger,
maar toen merkte hij, dat de deur uit het hengsel hing, zo scheef, dat
't eendje door de spleet naar binnen kon sluipen.

Hier woonde een oude vrouw met haar kat en haar kip; de kat, die ze
"Zoontje" noemde, kon een hoge rug opzetten en blazen; hij kon ook
vonken schieten, maar dan moest men hem tegen de draad in over zijn
haren strijken. De kip had heel kleine, korte poten en daarom werd ze
"Kukeleku-kortbeen" genoemd; ze legde veel eieren en de vrouw hield
van haar als van haar eigen kind. In de ochtend ontdekte men het vreemde
eendje dadelijk, de kat begon te blazen en de kip te kakelen.

"Wat is er aan de hand?" zei de vrouw en keek rond, maar ze kon niet
erg goed zien en daarom dacht ze, dat het eendje een verdwaalde vette
eend was. "Dat is een zeldzame vangst!" zei ze. "Nu kan ik
eendeneieren krijgen, als het maar geen woerd is. Dat moeten we eens
onderzoeken."

En zo werd het eendje voor drie weken op proef genomen, maar er kwam
geen ei. De kat was de heer des huizes en de kip was de mevrouw en ze
zeiden maar steeds: "Wij en de wereld," want ze meenden, dat ze de
helft ervan waren en nog wel het allerbeste deel. Het eendje vond, dat
men van een andere mening kon zijn, maar dat duldde de kip niet.

"Kun je eieren leggen?" vroeg ze.

"Nee!"

"Wil je dan je snavel wel eens houden!"

En de kat zei: "Kun je een hoge rug opzetten, blazen en vonken
schieten?"

"Nee!"

"Dan mag je geen mening hebben als anderen praten!"

En het eendje zat in een hoekje en had het land. Toen ging hij denken
aan de frisse lucht en de zonneschijn; hij kreeg zo'n erge zin om op
het water te drijven, dat hij tenslotte niet kon laten om het tegen de
kip te zeggen.

"Wat bezielt je?" vroeg deze.?Je hebt niets te doen, daarom krijg je
die nukken. Leg eieren of blaas, dan gaat het over!"

"Maar het is zo heerlijk om op het water te drijven," zei het eendje.
"Het is heerlijk om het water over je kop te krijgen en naar de bodem
te duiken."

"Ja, dat is heel plezierig!" zei de kip. "Je bent, geloof ik, gek
geworden. Vraag eens aan de kat, hij is de knapste die ik ken, of hij er
van houdt op het water te drijven of onder te duiken. Over mezelf wil ik
niet spreken. Vraag het onze meesteres, de oude vrouw. Er is niemand ter
wereld zo verstandig als zij! Denk je, dat ze er plezier in heeft te
drijven en water over haar hoofd te krijgen?" - "Jullie begrijpen het
niet!" zei het eendje.

"Als wij je niet begrijpen, wie dan wel? Je wilt toch niet verstandiger
zijn dan de kat en de vrouw, om van mezelf te zwijgen? Snij niet zo op,
kind, en dank je Schepper voor al het goede, dat Hij voor je heeft
gedaan. Ben je niet in een warme kamer gekomen en heb je geen omgang,
waarvan je wat kunt leren? Maar je praat onzin en het is niet leuk om
met je om te gaan. Mij kun je geloven, ik meen het goed met je; ik zeg
je onaangename dingen en daardoor leert men zijn ware vrienden kennen!
Zorg nu maar, dat je eieren legt en leer blazen of vonken schieten! Dan
ben je tenminste iemand."

"Ik geloof, dat ik de wijde wereld maar in ga," sprak het eendje.

"Ja, doe dat!" zei de kip.

En zo ging het eendje weg; hij dreef op het water, hij dook onder, maar
omdat hij zo lelijk was, lieten alle dieren hem links liggen. Het najaar
brak aan, de bladeren in de bossen werden geel en bruin, de wind kreeg
ze te pakken, zodat ze ronddansten, en daarboven in de lucht zag het er
koud uit; de wolken voorspelden hagel en sneeuw en op een hek stond de
raaf en riep: "Au! Au!" van louter kou. Het was om te bevriezen; het
arme eendje had het werkelijk niet best.

Op een avond, toen de zon prachtig onderging, kwam er een hele zwerm
mooie grote vogels uit de bosjes. Het eendje had nog nooit zulke mooie
vogels gezien: ze waren glanzend wit met lange buigzame halzen; het
waren zwanen. Ze maakten een heel vreemd geluid, spreidden hun prachtige
lange vleugels uit en vlogen weg uit de koude streken naar warme landen,
naar meren, die niet bevroren waren. Ze stegen zo hoog, zo hoog, dat het
het eendje bijna teveel werd; hij draaide als een rad in het rond op het
water, rekte zijn hals ver uit naar de zwanen en stiet een kreet uit, zo
hard en vreemd, dat hij er zelf bang van werd. O, hij kon die mooie,
gelukkige vogels niet vergeten. Toen hij ze uit het gezicht verloren
had, dook hij heel tot op de bodem en weer boven gekomen, was hij
helemaal buiten zichzelf. Hij wist niet hoe de vogels heetten en
waarheen ze vlogen, maar toch hield hij van ze, zoals hij nog nooit van
iemand had gehouden. Hij was helemaal niet jaloers op die vogels: het
kwam niet bij het eendje op zich zoiets heerlijks te wensen; hij zou al
best blij zijn, dat arme lelijke dier, als de eenden hem in hun midden
hadden geduld.

En het werd toch zo'n koude winter; het eendje moest in het water
rondzwemmen om te maken, dat dit niet helemaal dichtvroor, maar elke
nacht werd het gat, waarin hij rondzwom, kleiner; het vroor dat het
kraakte, het eendje moest aldoor zijn poten gebruiken om te maken, dat
het water niet helemaal dicht raakte; tenslotte werd hij moe, lag heel
stil en vroor zo vast in het ijs.

In de vroege morgen kwam er een boer, die het eendje zag; hij sloeg met
zijn klomp het ijs stuk en droeg het beest naar huis, naar zijn vrouw.
Daar kwam het weer bij. De kinderen wilden ermee spelen, maar het eendje
dacht, dat ze hem kwaad wilden doen en kwam in zijn angst in het melkvat
terecht, zodat de melk in de kamer rondspatte; de vrouw gilde met haar
handen in de hoogte, en toen vloog het in het botervat en daarna in de
meelton. Wat zag hij er uit!

De vrouw gilde weer, ze sloeg ernaar met de tang en de kinderen liepen
elkaar omver om het eendje te vangen, ze lachten en schreeuwden!
Gelukkig maar, dat de deur openstond; het eendje vloog naar buiten,
tussen de bosjes door in de vers gevallen sneeuw, en daar lag het als in
een winterslaap.

Maar het zou al te droevig worden als ik vertelde over de nood en de
ontbering, die de eend moest doorstaan in die harde winter. Hij lag in
de plas tussen het riet, toen de zon weer warm begon te schijnen: de
leeuweriken zongen, het was heerlijk voorjaar.

Toen sloeg het eendje ineens zijn vleugels uit, ze ruisten sterker dan
vroeger en droegen hem met kracht voort, en vóór hij het wist, bevond
hij zich in een grote tuin, waar de appelbomen in bloei stonden en de
seringen aan lange groene takken over de sloten hingen, Hier was het
toch zo heerlijk, zo fris, zo voorjaarsachtig!

Dichtbij kwamen drie mooie witte zwanen uit het kreupelhout; zij ruisten
met hun veren en dreven licht op het water. Het eendje kende de
prachtige dieren en werd door een vreemde droefheid bevangen.

"Ik wil naar die koninklijke vogels toevliegen en ze zullen me
doodbijten, omdat ik, die zo lelijk ben, hen durf naderen. Maar dat doet
er niet toe! Beter door hen te worden gedood, dan te worden gebeten door
de eenden, gepikt door de kippen en geschopt door het meisje, dat op de
hoenderhof past, en 's winters gebrek te lijden."

Het eendje vloog het water in en zwom naar de prachtige zwanen toe, die
met ruisende vleugels op het eendje toeschoten. "Dood me maar!" zei
het arme dier, boog de kop naar het wateroppervlak en wachtte de dood
af. Maar wat zag het in het heldere water? Zijn spiegelbeeld! Maar hij
was geen lompe, zwartgrijze, lelijke vogel meer; hij was zelf een zwaan!

Het doet er niet toe of men in een eendenhof is geboren, als men maar
uit een zwanenei gekomen is.

Hij was blij om alle nood en wederwaardigheden, die hij had beleefd; nu
waardeerde hij juist het geluk dat hem ten deel viel. De grote zwanen
zwommen om hun nieuwe makker heen en streelden hem met hun snavels.

Er kwamen kleine kinderen de tuin in, ze gooiden brood en graan in het
water en de kleinste riep: "Er is een nieuwe!" En de andere kinderen
jubelden mee: "Ja, er is een nieuwe gekomen!" en ze klapten in de
handen, ze dansten in het rond en liepen naar hun vader en moeder. Er
werden brood en koekjes in het water gegooid en ze zeiden allemaal: "De
nieuwe is de mooiste! Zo jong en zo prachtig!" En de oude zwanen bogen
diep voor hem.

Toen voelde hij zich erg verlegen en stak z'n kop onder de vleugels;
hij wist niet hoe hij het had, hij was al te gelukkig, maar helemaal
niet trots, want een goed hart wordt nooit trots. Hij dacht er aan hoe
hij was vervolgd en gehoond en hoorde nu iedereen zeggen, dat hij de
prachtigste van alle prachtige vogels was. En de seringen bogen met hun
takken tot in het water naar de jonge zwaan toe en de zon scheen zo warm
en zo goed. Toen ruisten zijn veren, de slanke hals verhief zich en uit
de grond van zijn hart jubelde hij: "Van zoveel geluk heb ik niet
gedroomd, toen ik het lelijke jonge eendje was!"
