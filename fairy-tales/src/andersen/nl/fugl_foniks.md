# author: Hans Christian Andersen
# source: tbc
# url: https://www.andersenstories.com/nl//andersen_sprookjes/de_vogel_feniks
# note: copyright of translation tbc

## De vogel Feniks 

In de tuin van het paradijs, onder de boom der kennis, stond een
rozenhaag. Hier, in de eerste roos, werd een vogel geboren, zijn vlucht
was als die van het licht, heerlijk was zijn kleur, heerlijk zijn zang.

Maar toen Eva de vrucht van de boom der kennis brak, toen zij en Adam
uit de tuin van het paradijs werden verjaagd, viel van het vlammend
zwaard van de straffende engel een vonk in het nest van de vogel en deed
het in vlammen opgaan. De vogel stierf in de vlammen, maar uit het rode
ei vloog een nieuwe, de enige, de steeds enige vogel Feniks. Het verhaal
vertelt dat hij in Arabië woont en elke honderd jaar zichzelf in zijn
nest verbrandt, en dat een nieuwe feniks, de enige in de wereld, uit het
rode ei wegvliegt.

De vogel fladdert om ons heen, snel als het licht, verrukkelijk van
kleur, heerlijk van lied. Wanneer moeder aan de wieg van haar kind zit
is hij aan het hoofdeind en slaat met de vleugels een aureool om het
hoofd van het kind. Hij vliegt door de kamer van de armoede en brengt
zonneglans daarbinnen, de armelijke commode geurt van violen.

Maar de vogel Feniks is niet alleen de vogel van Arabië. Hij fladdert in
de glans van het Noorderlicht over de ijsvelden van Lapland, hij springt
tussen de gele bloemen in de korte zomer van Groenland. Onder de
koperrotsen van Fahlun, in de steenkolenmijnen van Engeland, vliegt hij
als een gepoederde mot, over het gezangboek van de vrome arbeider.

Hij vaart op het lotusblad in de heilige wateren van de Ganges, en het
oog van het Hindoemeisje straalt wanneer zij hem ziet. De vogel Feniks!
Ken je hem niet? De vogel van het paradijs, de heilige zwaan van het
lied. Hij zat op de kar van Thespis als een lasterende raaf, en sloeg
met zijn zwarte met droesem besmeurde vleugels; over de harp van
IJslandse zangers gleed de rode zingende snavel van de zwaan; op de
schouder van Shakespeare zat hij als Odins raaf en fluisterde hem in het
oor: "Onsterfelijkheid." Hij vloog bij het zangersfeest door de
ridderzaal van de Wartburg.

De vogel Feniks: ken je hem niet? Hij zong de Marseillaise voor je en je
kuste de veer die van zijn vleugel viel; hij kwam in de glans van het
paradijs en jij wendde je misschien af naar de spreeuw, die daar zat met
bladgoud op de vleugels.

De vogel van het paradijs! ledere eeuw vernieuwd, in vlammen geboren, in
vlammen gestorven, je beeld, in goud gevat, hangt in de zalen van de
rijken; zelf vlieg je dikwijls eenzaam en verdwaald - een sage slechts:
de vogel feniks in Arabië.

In de tuin van het paradijs, toen je geboren werd, onder de boom der
kennis, in de eerste roos, kuste God je en gaf je je echte naam - de
poëzie.
